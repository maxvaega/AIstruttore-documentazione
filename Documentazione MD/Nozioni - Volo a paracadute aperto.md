# Volo a paracadute aperto

I paracadute diventano sempre più performanti, ossia più maneggevoli e soprattutto più veloci. Con il rapido sviluppo di nuovi tipi di paracadute è purtroppo aumentato il numero di incidenti con paracadute aperto. Pertanto bisogna prendere molto seriamente la vecchia massima del paracadutismo secondo cui **un lancio non è terminato finché non si è con entrambi i piedi per terra!**
Una perdita di concentrazione o eccessiva confidenza possono provocare rapidamente un incidente.
Nei primi lanci è importante acquisire dimestichezza con un (nuovo) paracadute. In questo caso è consigliabile aprire il paracadute ad una quota leggermente più alta rispetto a quella abituale, in modo da avere tempo a sufficienza prima dell'atterraggio per scoprire le sue caratteristiche di volo. Nei lanci di acclimatamento occorre concentrarsi soprattutto sul volo a paracadute aperto, senza necessariamente combinarlo con lanci in formazione o di precisione. Finché non si acquisisce una buona padronanza della propria vela è bene astenersi assolutamente da atterraggi in una zona particolarmente piccola.
Il rischio di collisioni è presente non solo direttamente dopo l'apertura o nei lanci in formazione. Non è quindi sufficiente eseguire il controllo dello spazio aereo solo dopo l'apertura, ma si dovrà sempre avere consapevolezza di dove si trovano gli altri paracadutisti durante l'intero volo a paracadute aperto. Solo in questo modo è possibile evitare tempestivamente una possibile collisione. è quindi fondamentale rimanere sempre vigili sotto vela e controllare costantemente lo spazio aereo attorno a noi.

## Volo a paracadute aperto - pilotaggio della vela - nozioni generale

Un paracadute ad ala non frenato, cioè senza alcuna azione a livello dei comandi, vola con una velocità di avanzamento di ca. 10-12 m/s ed una velocità di caduta di ca. 4-5 m/s. La traiettoria di volo è rettilinea e stabile. Se la vela tende a virare, è possibile che il paracadutista abbia assunto una posizione asimmetrica nell'imbracatura oppure che i comandi non presentino la stessa impostazione.
I moderni paracadute ad alte prestazioni hanno normalmente un angolo d'assetto più ampio e non solo volano più veloci, ma presentano anche un angolo di planata più ripido rispetto ai paracadute per allievi ed intermedi.
Evitare brusche manovre al di sotto della quota di decisione (500 m), perché virate a strappi o esercizi di stallo potrebbero provocare un avvitamento delle funi e produrre dei twist. Se non è possibile risolvere tali situazioni, si deve sempre disporre di tempo e quota a sufficienza per la procedura d'emergenza. Inoltre, eventuali virate ripide a bassa quota potrebbero indurre l'AAD ad aprire intempestivamente l'emergenza, finendo così con due paracadute aperti!

Per poter avere sempre una rapida risposta in controllo della vela, è opportuno che nella fase sotto vela il paracadutista mantenga sempre in mano i comandi per essere pronto a utilizzarli al momento opportuno, come in caso dovesse sopraggiungere d'improvviso un pericolo imprevisto che richiede una manovra improvvisa per essere evitato!

## Volo a paracadute aperto - pilotaggio della vela - Pilotaggio con i comandi - Frenate

Per frenare un paracadute ad ala si interviene abbassando il bordo d'uscita (posteriore) della vela con li comandi, modificando in tal modo il flusso d'aria lungo il paracadute.
Trazionando i due comandi fino all'altezza delle spalle la vela risulta frenata di circa il 25 %. In assenza di vento o con un lieve vento da dietro, questa posizione offre il migliore angolo di planata e consente di percorrere la maggiore distanza.
*Con vento a raffiche, pilotare le moderne vele in modo veloce, ma prestando attenzione a compiere cambi di direzione senza strappi. Si raccomanda di evitare brusche manovre.*
Trazionando i comandi fino all'altezza del busto la vela è frenata al 80-90% circa, con un dimezzamento della velocità di avanzamento rispetto alla piena velocità. Anche la velocità di discesa si riduce a ca. 2-3 m/secondo. In caso di forte vento da dietro, questa posizione dei comandi permette di percorrere la maggiore distanza.
Quando i comandi vengono trazionati fino all'altezza delle anche, la vela cessa quasi
completamente di avanzare, pur mantenendo una traiettoria stabile e rimanendo ancora abbastanza controllabile. La velocità di discesa invece aumenta. Continuando a trazionare verso il basso i comandi, la discesa diventa più marcata e la condotta di volo diventa instabile.
Frenando la vela completamente (freno al 100%), cioè trazionando al massimo i comandi verso basso, la vela perde la propria portanza entrando in condizione di **Stallo**: a seconda del tipo di vela può ribaltarsi all'indietro o formare un ferro di cavallo. La velocità di discesa in questo momento è molto elevata. Per normalizzare la condotta di volo, occorre rilasciare gradualmente i comandi fino al 75-80 % di freno, consentendo in tal modo alla vela di riprendere velocità e di uscire dallo stallo aerodinamico.
Attenzione! Sollevando repentinamente i comandi o lasciandoli liberi, la vela prende rapidamente velocità. A causa della propria inerzia, il paracadutista non accelera così rapidamente e può ritrovarsi, nel peggiore dei casi, con la vela davanti o persino dietro di sé.
Questa manovra può inoltre provocare avvitamenti delle funi «line twist» o determinare la chiusura di alcune celle, pertanto non va mai eseguita al di sotto della quota di decisione per la procedura d'emergenza. Dopo qualsiasi brusca manovra deve essere tassativamente eseguito un controllo della vela.
Lo stallo aerodinamico viene provocato da una rapida e brusca trazione verso il basso di entrambi i comandi. Il paracadute si ferma improvvisamente, mentre il paracadutista oscilla in avanti, finendo davanti alla vela, a causa della propria inerzia, e genera in tal modo artificialmente un angolo d'incidenza maggiore. Questo nuovo angolo d'incidenza sviluppa in brevissimo tempo una portanza elevata, seguita da una rapida perdita di portanza con stallo aerodinamico del paracadute in seguito all'azzeramento della velocità di avanzamento, con ribaltamento all'indietro del paracadute. Per contrastare questa situazione, anche in questo caso occorre sollevare lentamente i comandi fino a circa il 75-80 % di freno. Si raccomanda ugualmente di non rilasciare bruscamente i comandi e di non eseguire la manovra a bassa quota.

## Volo a paracadute aperto - pilotaggio della vela - Pilotaggio con i comandi - Virate

Per virare senza applicare il freno occorre tirare verso il basso un solo comando. Quanto più si traziona il comando, tanto maggiori saranno l'inclinazione laterale della vela e la perdita di quota. Il paracadute entra in una cosiddetta spirale ripida. La prima virata di 360° è ancora relativamente lenta, tuttavia ad ogni ulteriore virata si registra un aumento della velocità di virata e della rapidità di perdita di quota, fino al raggiungimento dei valori massimi. A causa della perdita di quota che comportano, queste spirali ripide non vanno eseguite a bassa quota.
Le virate con paracadute frenato sono molto meno pericolose. Le cosiddette **virate piatte** permettono di curvare anche a bassa quota, senza subire una pericolosa perdita di quota. Con un angolo di inclinazione praticamente nullo, la vela compie una curva arrotondata, quasi piatta. Le virate piatte si effettuano lavorando alternativamente con i comandi (con vela frenata). Per virare a destra è necessario sollevare leggermente il comando sinistro, tirando un po' più in basso quello destro. Quando il paracadute è fortemente frenato (100% di freno), ricordare che trazionando ulteriormente verso il basso un coamndo si può causare uno stallo aerodinamico unilaterale, con possibili gravi conseguenze soprattutto in prossimità del suolo. La tecnica di pilotaggio con virate piatte si è dimostrata utile soprattutto nella fase di avvicinamento prima vicino a terra dell'atterraggio.

## Volo a paracadute aperto - pilotaggio della vela - Pilotaggio con le bretelle posteriori

Esercitando una trazione simmetrica verso il basso su entrambe le bretelle posteriori è possibile ridurre l'angolo d'assetto del paracadute. Analogamente a quanto avviene frenando leggermente con i comandi, l'angolo di planata si appiattisce. Continuando a trazionare le bretelle posteriori diminuisce anche la velocità di avanzamento, con il rischio di provocare, persistendo, uno stallo aerodinamico.
Rispetto all'uso dei comandi, pilotare il paracadute con le bretelle posteriori offre il vantaggio di mantenere il profilo della vela pressoché invariato, senza quindi generare ulteriore resistenza. Tuttavia, poiché devono essere trazionate contemporaneamente anche le funicelle dei comandi, il pilotaggio con le bretelle posteriori richiede più forza. Inoltre, con i comandi è possibile pilotare la vela in modo più preciso. È tuttavia importante esercitarsi nel pilotare con le bretelle posteriori, per poter eventualmente schivare prontamente dopo l'apertura un eventuale paracadute in avvicinamento, senza dover prima sbloccare i mezzi freni.
In caso di problemi ai comandi (bloccati o strappati), il paracadute può essere pilotato anche con le sole bretelle posteriori, nonché frenato in parte tirando contemporaneamente in basso entrambe le bretelle. Per queste manovre è tuttavia richiesta una forza maggiore rispetto al pilotaggio con le funi di guida. In questo caso, qualora ci fossero dubbi sulla controllabilità della vela, se le condizioni e la quota lo consentono, si raccomanda di eseguire la procedura d'emergenza.

**Attenzione:** utilizzando le bretelle posteriori, il paracadute può entrare in stallo senza preavviso! è opportuno esercitarsi sempre ad una quota di sicurezza per poter comprendere le caratteristiche e le risposte del proprio paracadute. Mantenere sempre i comandi in mano in tutte le fasi del volo.

## Volo a paracadute aperto - pilotaggio della vela - Pilotaggio con le bretelle anteriori

Trazionando le due bretelle anteriori è possibile ridurre l'angolo d'incidenza della vela, con conseguente aumento della velocità di avanzamento e di quella discesa. In caso di vento contrario molto forte si tratta dell'unica possibilità a disposizione per aumentare la velocità di avanzamento e procedere controvento. Tuttavia prima dell'atterraggio le bretelle devono essere rilasciate con sufficiente tempestività, per evitare di giungere al suolo senza freni, È ovvio inoltre che durante le manovre di pilotaggio con le bretelle anteriori non si dovranno mai lasciare i comandi.
Tirando in basso una sola bretella anteriore si produce una spirale ripida estrema. Questa manovra non deve mai essere eseguita a bassa quota senza un'esperienza ed un addestramento adeguati.

## Volo a paracadute aperto - pilotaggio della vela - Pilotaggio con il corpo e l'imbracatura

i paracadute ellittici con un elevato carico alare, sono sensibili a dislocazioni del peso o ad unassetto asimmetrico nell'imbracatura e possono quindi essere pilotati abbastanza bene in questo modo. Poiché il profilo della vela subisce solo una minima deformazione è possibile effettuare spirali ripide estremamente efficaci con un forte aumento della velocità. Rimanendo invariato, il profilo è inoltre meno soggetto ad
influssi esterni in caso di turbolenze. Un inconveniente da ricordare, tuttavia, è che con una posizione asimmetrica nell'imbracatura queste vele iniziano a girare rapidamente all'apertura.

## Volo a paracadute aperto - Circuito di atterraggio

il circuito di atterraggio trae origine dal medesimo usato generalmente nell'aviazione ed include tre fasi: il Downwind (sottovento), Base ed il Finale. In ogni centro di lancio vigono disposizioni diverse relativamente all'avvicinamento ed al circuito di atterraggio (ad esempio, se il Circuito va eseguito con virate a destra o a sinistra). Prima del primo lancio su una zona che non si conosce è quindi indispensabile informarsi bene sul circuito di atterraggio.

- **Downwind (sottovento)**: il tratto sottovento viene percorso con il vento alle spalle, in direzione arallelamente ma opposta alla direzione di atterraggio. Inizia generalmente ad una quota di 300 m e finisce a 200m
- Base: si effettua  una virata di 90° e si inizia a percorre il tratto base, perpendicolari al vento. Il tratto inizia a 200m e finisce a 100m, momento in cui si compie un'altra virata di 90° in direzione del punto di atterraggio designato.
- Finale: se le precedenti fasi del circuito sono state eseguite correttamente, dopo l'ultima virata si avrà il punto designato di atterraggio davanti a se, e sarà necessario percorrere senza interventi l'ultimo tratto da 100m fino a terra. Se tuttavia la propria quota risulta ancora troppo alta, è possibile correggerla effettuando piccole virate ad S con vela frenata e con la massima cautela, oppure frenando la vela. Prestare attenzione a non ostacolare con le proprie virate ad S altri paracadutisti che si trovano nella fase finale.

## Volo a paracadute aperto - Influssi esterni che alterano il volo della vela

Il vento influenza naturalmente in modo significativo la velocità di volo del paracadute, che si muove attraverso e con le masse d'aria. La velocità propria della vela «airspeed» e la velocità delle masse d'aria concorrono a determinare la velocità rispetto al suolo «groundspeed».
Oltre alle correnti d'aria orizzontali, anche le correnti ascensionali e discendenti possono complicare l'avvicinamento al suolo. La terra assorbe i raggi solari in modo diverso a seconda delle caratteristiche orografiche.

## Volo a paracadute aperto - Atterraggio

L'atterraggio, detto anche flare, non è altro che uno stallo dinamico attentamente pilotato e temporalmente regolato in modo che il paracadutista atterri esattamente nel momento in cui è disponibile la massima portanza. Questo istante si verifica subito prima dello stallo dinamico. Occorre quindi prestare attenzione a non iniziare il flare troppo in alto.
L'atterraggio dovrà essere fatto possibilmente controvento ed in una zona di atterraggio che garantisca uno spazio libero adeguato per muoversi, a seconda del tipo di vela. Affinché il paracadute rallenti correttamente, è importante che vi sia una velocità sufficiente, cioè la vela non dovrà più essere frenata negli ultimi 30-50 metri prima del flare.

A circa 3 metri dal suolo entrambi i comandi vengono trazionati completamente verso il basso, in modo che subito prima o al momento dell'atterraggio il freno sia al 100%. Eseguendo correttamente la procedura di atterraggio con frenata graduale «flare», la velocità di avanzamento e quella di discesa risultano praticamente nulle. Se si inizia questa manovra ad una quota troppo alta, può verificarsi uno stallo aerodinamico e la vela potrebbe ribaltarsi, creando una situazione estremamente pericolosa.
**Attenzione!** In caso di stallo dinamico in prossimità del suolo, non alzare o rilasciare repentinamente in nessun caso i comandi, altrimenti il paracadute accelera in avanti ed il movimento oscillatorio pendolare potrebbe avere conseguenze fatali per il paracadutista! Naturalmente è sempre possibile atterrare con il freno al 50-75%. La velocità di discesa, tuttavia, sarà commisuratamente più elevata, a seconda del vento e del tipo di velatura. Generalmente questi atterraggi sono sempre un po' più duri rispetto ai normali atterraggi con frenata graduale. Senza indugi si dovrà dunque effettuare in questi casi una capriola d'atterraggio. Si raccomanda di evitare brusche manovre di pilotaggio nella fase finale. Eventuali correzioni vanno eseguite con dolcezza e con la massima attenzione (frenata del paracadute). È importante mantenere costantemente sotto controllo lo spazio aereo, per evitare tempestivamente avvicinamenti pericolosi.

**Punti importanti da osservare per un atterraggio sicuro:**

- il paracadute deve trovarsi in uno stato stazionario, cioè la vela non è frenata o accelerata, nè si trova in virata, perché ciò può determinare pericolosi effetti pendolo.
- Non dirigersi verso ostacoli nel tratto finale.
- Frenare la vela in modo simmetrico
- Se possibile, atterrare controvento. In linea di principio è comunque più sicuro un atterraggi con il vento da dietro o laterale rispetto ad una ripida virata ad una quota troppo bassa contro vento.
In caso di vento forte, per evitare di essere trainati al suolo dal paracadute dopo l'atterraggio, con
il rischio di subire lesioni o danni materiali, si raccomanda di trazionare completamente un comando immediatamente dopo avere toccato terra. Se necessario, aiutarsi con l'altra mano.

## Volo a paracadute aperto - Atterraggio - Atterraggio duro

Sebbene normalmente l'atterraggio con il paracadute ad ala planante si svolga dolcemente, è bene sapere eseguire la cosiddetta capriola d'atterraggio o capovolta (anche detta PLF ), soprattutto quando il contatto con il suolo è più duro del previsto (ad esempio, quando si atterra con vento alle spalle, con flare troppo alto, schivando ostacoli o con forti correnti discendenti ecc.).
Nei suddetti casi, prima dell'atterraggio riunire i piedi e le gambe, con le ginocchia leggermente piegate. Girare leggermente le anche nella direzione di caduta. L'obiettivo è evitare un contatto duro al suolo per le ginocchia, le mani ed i gomiti, oltre che per la testa.

## Volo a paracadute aperto - Atterraggio - Atterraggi particolari - Atterraggio su alberi

- Avvicinarsi controvento
- Incrociare le gambe e premerle l'una contro l'altra
- Frenare la vela, quindi all'ultimo istante e con la vela frenata proteggersi il viso con i pugni serrati ed il petto con i gomiti
- Prepararsi per una capriola d'atterraggio se la vela affonda attraverso le cime degli alberi
- Se si rimane appesi, afferrarsi bene all'albero (in caso di vento, disconnettere eventualmente I'RSL e sganciare il principale)
- Rimanere tranquilli ed attendere i soccorsi 

## Volo a paracadute aperto - Atterraggio - Atterraggi particolari - Atterraggio in acqua

- Cercare di giungere quanto più possibile vicino alla riva
- Togliersi casco ed occhiali e gettarli
- Disconnettere eventualmente I'RSL
- Aprire il pettorale, allentare i gambali
- Aprire il gilet zavorrato, se lo si indossa
- Avvicinarsi controvento
- Fare un respiro profondo prima dell'immersione
- Ammarare con un poco di velocità orizzontale (con vela frenata)
- Quando i piedi toccano l'acqua, sganciare il principale
- Uscire dall'imbracatura e togliersi l'eventuale gilet zavorrato
- Se necessario, tuffarsi sotto la vela e cercare di allontanarsi (nuotare lentamente per evitare attorcigliamenti)

## Volo a paracadute aperto - Atterraggio - Atterraggi particolari - Atterraggio su cavi dell'alta tensione

- Volare il più possibile paralleli ai cavi
- Se si hanno maniglie tra le mani, lasciarle
- Avvicinare i piedi e stendere il corpo

Se si rimane appesi:

- Mantenere la calma ed evitare il contatto con i cavi
- Attendere i soccorsi specializzati, non ricorrere ad altri aiuti improvvisati (se necessario,
    pregare che si allontanino)

in caso di contatto con il suolo:

- Sganciare il principale o uscire dall'imbracatura (paracadute d'emergenza)
- Allontanarsi strisciando a carponi (piatti al suolo, senza sollevare nulla), fino ad una distanza di sicurezza > 20m

## Volo a paracadute aperto - Atterraggio - Atterraggi particolari - Atterraggio su edifici

Atterraggio su edifici (tetto piano):

- Dirigersi verso il centro del tetto ed atterrare normalmente
- Ripiegare subito la vela o sganciarla in caso di vento forte (eventualmente disconnettere prima I'RSL)
- Non cercare di scendere dal tetto, ma attendere i soccorsi

Atterraggio su edifici (tetto a falde):

- Atterrare con la vela frenata
- Sganciare il paracadute (disconnettere eventualmente I'RSL)
- Cercare un appoggio per evitare di cadere; se necessario sfondare o spostare delle tegole
- Non cercare di scendere dal tetto, ma attendere i soccorsi

## Volo a paracadute aperto - Atterraggio - Atterraggi particolari - Atterraggio su strada:

- Atterrare sul bordo della strada, prestando attenzione a cavi elettrici, lampioni ecc.
- Allontanarsi immediatamente dalla strada!

## Volo a paracadute aperto - Atterraggio - Atterraggi particolari - Atterraggio su binari

- Prestare attenzione alle linee aeree
- Atterrare possibilmente lungo i binari
- Lasciare i binari subito dopo l'atterraggio

## Volo a paracadute aperto - Atterraggio - Atterraggi particolari - Atterraggio su pendio

- Atterrare sempre parallelamente al pendio (se necessario perpendicolarmente alla direzione del vento)

Atterraggio sulla neve:

- Attenzione: ciò che sembra neve polverosa potrebbe essere ghiaccio!

## Volo a paracadute aperto - Atterraggio - Atterraggi particolari - Atterraggio su gruppo di persone

- Attirare l'attenzione gridando

## Volo a paracadute aperto - Atterraggio - Atterraggi particolari - Atterraggio su aerodromo

- In caso di atterraggi su un aerodromo è richiesta la massima attenzione; non atterrare mai su una pista o nelle sue immediate vicinanze, né su una via di rullaggio o su un prolungamento della pista
- Atterraggi in prossimità di aeromobili o elicotteri con rotori accessi o elica in funzione sono molto pericolosi (turbolenze)