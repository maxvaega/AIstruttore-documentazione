## INTRODUZIONE
#### *- Il tuo corso di paracadutismo*
Questo testo è mirato ad allievi e aspiranti allievi che non hanno completato il corso AFF, e serve per imparare il paracadutismo partendo dalle basi. Il programma del corso A.F.F. viene personalizzato in base alle singole esigenze di ogni allievo, per permettere una più specifica e completa preparazione, con particolare attenzione al raggiungimento degli obiettivi e di un proficuo addestramento.
Come allievo paracadutista abilitato al lancio, puoi utilizzare questi contenuti per ripassare le procedure apprese durante il corso AFF e garantire la sicurezza in tutti i tuoi lanci.

## IMPORTANTE: Priorità di ogni lancio:
- **Aprire il paracadute**
- **Aprire il paracadute a 1500 mt.**
- **Aprire il paracadute in posizione stabile**
- **Atterrare bene**
- **Atterrare in una zona libera da ostacoli**

## IL PARACADUTE
Un paracadute si compone essenzialmente di 3 parti, più gli accessori:
- Imbragatura / Contenitore
- Vela Principale
- Vela di Riserva
- Dispositivi ausiliari
**L'imbragatura** è costituita da un insieme di nastri ad alta resistenza e regolabili che permettono di assicurare il contenitore delle vele al corpo. **Il contenitore** (sacca) è la parte posteriore del paracadute ed è l'alloggiamento delle due vele (Principale e Riserva), ognuna delle quali può essere utilizzata in maniera indipendente trazionando due maniglie differenti. **La Vela Principale** è alloggiata nella parte più bassa del contenitore ed è quella che normalmente utilizzerai nei tuoi lanci. La sua forma è ad ala e ciò le permette sia di sostenerti che di essere direzionata sfruttando gli stessi principi aerodinamici che permettono agli aerei di volare. È costruita con un tessuto in fibra di nylon. Le sue funi sono collegate all'imbrago tramite il sistema di sgancio rapido a "3 anelli". **La Vela di Riserva** è molto simile alla Vela Principale e si utilizza allo stesso modo. Deve avere una speciale certificazione e deve essere ispezionata e ripiegata ogni 180 giorni da un tecnico qualificato. Viene alloggiata nella parte alta del contenitore ed è saldamente collegata all'imbrago. **I dispositivi ausiliari** sono tutte quelle parti che possono essere smontate dal paracadute senza bisogno di scucire o tagliare e sono: maniglie, dispositivi di sicurezza, pilotini estrattori, pod e free-bag.

#### *- Imbragatura / Contenitore (Sacca)*
**La maniglia di apertura del paracadute principale** si trova nella parte destra sotto il contenitore a paracadute indossato. È un semplice cilindretto di plastica fissato al **pilotino estrattore**. **Il pilotino estrattore** è stivato in una tasca elastica sotto al contenitore. Quando viene estratto e lanciato nel flusso d'aria innesca l'apertura del contenitore e l'estrazione della vela. **La maniglia di rilascio dei "3 anelli"(sgancio del principale)** è un salsicciotto velcrato nella parte alta anteriore **destra** dell'imbrago. Quando viene trazionata ti permette di staccarti dalla vela principale. **La maniglia di apertura della riserva** è l'unica maniglia in metallo del paracadute ed è posizionata nella parte alta anteriore **sinistra** dell'imbrago. Quando viene trazionata apre la vela di riserva. **Il sistema dei "3 anelli"** è il dispositivo che ti permette, con una manovra semplice e veloce, di staccarti dalla vela principale nel caso in cui ci fosse un malfunzionamento tale da non renderne sicuro l'utilizzo. È importante sganciare il paracadute principale prima di aprire quello di riserva per evitare che le due vele si intreccino o interferiscano l'una con l'altra. Il vantaggio di questo sistema è la demoltiplicazione della forza necessaria per trazionare la maniglia di sgancio del principale in qualunque condizione di carico.

#### *- Come è fatta una Vela*
La vela è controllabile utilizzando i comandi che si trovano nel retro delle bretelle posteriori.

#### *- Dispositivi ausiliari*
Sul tuo paracadute sono installati due dispositivi ausiliari (R.S.L. e AAD Cypres o FXC) che contribuiscono ad aumentare la sicurezza dei lanci e sono obbligatori.

##### RSL (Reserve Static Line)
È un nastro che collega le bretelle della vela principale allo spinotto (pin) di chiusura della riserva. Ha lo scopo di aprire il contenitore della riserva quando il principale sganciato si allontana da te. È possibile disattivare questo sistema nei casi in cui sia previsto, semplicemente sganciando il moschettone di collegamento alla bretella.

##### Dispositivi automatici di apertura (AAD)
Questi dispositivi sono impostati per aprire il contenitore della riserva ad una certa quota se la tua velocità di discesa verticale è maggiore dei parametri di sicurezza. L'AAD più utilizzato è la CYPRES prodotta dalla AIRTEC. È un congegno elettronico composto da un'unità di elaborazione e un'unità di apertura installate all'interno del contenitore della riserva e da un display a cristalli liquidi visibile che ci permette di accenderlo e controllarne lo stato. Durante la sequenza di accensione si tara automaticamente alla quota della zona in cui si trova. Per verificare che l'unità stia funzionando correttamente e sia pronta all'uso devi vedere il display acceso. ATTENZIONE: La presenza dei suddetti dispositivi non sostituisce la corretta procedura di emergenza, che impone la trazione della maniglia della riserva da parte del paracadutista. Questi dispositivi devono essere solo una sicurezza aggiuntiva, ma sono sempre dei congegni meccanici/elettronici e come tali possono fallire!

## ABBIGLIAMENTO ED ACCESSORI
**Casco:** per proteggerti da eventuali colpi durante l'uscita dall'aereo, la caduta libera, l'atterraggio. **Radio:** la useremo se necessario per assisterti nella fase di volo a vela aperta, tuttavia non è un dispositivo sul quale fare affidamento. **Occhialini:** ti proteggono gli occhi dall'aria in caduta libera. **Tuta:** studiata con prese speciali per gli istruttori. **Altimetro:** ti indica costantemente la distanza dal terreno a cui ti trovi. Normalmente viene montato sul dorso della mano sinistra.

## COME SI APRE UN PARACADUTE
Quando trazionerai la maniglia di apertura del paracadute principale, non farai altro che estrarre il pilotino dalla sua tasca, lanciandolo nel flusso di aria che lo farà gonfiare. Gonfiandosi il pilotino funzionerà come un'ancora, e darà inizio alla sequenza di apertura estraendo la pod dal contenitore ed estendendo le funi. Solo quando le funi saranno completamente distese il tessuto della vela uscirà dalla pod e comincerà a gonfiarsi. In questo preciso momento comincerai a rallentare la tua caduta e passerai da una posizione del corpo orizzontale a una posizione verticale. Nella fase di gonfiaggio della vela lo slider scenderà verso di te limitando lo shock di apertura della vela. Terminata questa sequenza potrai liberare i comandi e dirigere la tua vela.

## COMPORTAMENTO IN AEREO
ATTENZIONE: non andare mai all'imbarco senza che prima tu abbia controllato l'equipaggamento e che non sia stato controllato dal responsabile del decollo! Quando dovrai raggiungere la zona di imbarco dovrai farlo sempre con il paracadute e il resto dell'equipaggiamento già indossati correttamente. Inoltre sarai sempre accompagnato da un responsabile al quale dovrai fare riferimento per ogni necessità e per la sistemazione all'interno dell'aeromobile. Le normali procedure da seguire sono le seguenti:
- Raggiungi sempre la porta dell'aereo passando da dietro la coda, per evitare l'elica (anche se spenta).
- Mantieni il casco in testa e allacciato fino alla quota di 300 metri
- Usa i 15 minuti che avrai a disposizione prima di raggiungere la quota di lancio per prepararti mentalmente e fisicamente agli esercizi che farai in aria.
- Qualche minuto prima dell'uscita dall'aereo ricontrolla tutto il tuo equipaggiamento.
- Attieniti sempre alle istruzioni dei tuoi istruttori.
- Proteggi sempre le maniglie del tuo paracadute quando sei seduto in aereo per prevenire aperture accidentali.

## COMPORTAMENTO ED EMERGENZE IN AEREO
Gli aerei da paracadutismo solitamente non sono dei più comodi e confortevoli, proprio per questo ti troverai spesso ad occupare spazi ristretti da dividere con altri paracadutisti muniti di equipaggiamento come te. Per evitare spiacevoli inconvenienti ed aperture accidentali del paracadute all'interno dell'aereo ricorda di muoverti sempre con accortezza e durante gli spostamenti tuoi o di chi ti è accanto proteggi il più possibile le tue maniglie.

##### APERTURA DEL PARACADUTE IN AEREO
Porta chiusa: se una delle tue vele è uscita dal contenitore afferrala e comunica il problema al pilota o al responsabile di lancio: dovrai atterrare con l'aereo. Porta aperta: se ti accorgi che una delle tue vele, o quella di qualcun altro, si è aperta all'interno dell'aereo, afferrala per evitare che esca all'esterno: la porta dell'aereo andrà tempestivamente chiusa! Nel caso in cui la tua vela abbia già iniziato ad aprirsi all'esterno dell'aereo sarà impossibile per te fermarla, quindi dovrai seguirla immediatamente! È possibile che ti si presenti un malfunzionamento. Se rimani appeso all'aereo disconnetti l'RSL, sgancia la vela principale e apri la riserva.

#### *- Procedure di emergenza in aereo*
L'aereo è un mezzo di trasporto e come tale, sebbene sia mantenuto in perfetta efficienza seguendo gli standard più elevati, è soggetto a possibili guasti o inconvenienti. Nel caso in cui dovesse verificarsi questa eventualità, il pilota è il più alto in carica nella gerarchia decisionale all'interno del velivolo. Istruttori, direttori e responsabili di lancio saranno i tuoi referenti per le procedure da applicare in ogni situazione.

##### SOTTO I 300 METRI
Si atterra con l'aereo, mantenendo il casco allacciato e rimanendo seduti in posizione di sicurezza.

##### DA 300 A 900 METRI
Segui le istruzioni del tuo istruttore, posizionati sulla porta e con la mano sinistra impugna la maniglia della riserva. Salta appena l'istruttore ti dirà di farlo. Prima di trazionare la maniglia della riserva conta 1001...1002...1003... per avere un adeguata separazione dall'aereo. L'atterraggio potrebbe avvenire fuori campo, quindi appena possibile scegli una zona idonea.

##### SOPRA I 900 METRI
Al di sopra di questa quota posizionati in porta con la maniglia del paracadute principale impugnata nella mano destra. Salta appena l'istruttore ti dirà di farlo, fai un bell'arco e conta 1001...1002...1003... prima di aprire il paracadute. L'atterraggio potrebbe avvenire fuori campo, quindi appena possibile scegli una zona idonea.

##### SOPRA I 1500 METRI
Esegui il lancio come pianificato e per quanto possibile fino alla quota di apertura prevista (1500 metri). L'atterraggio potrebbe avvenire fuori campo, quindi appena possibile scegli una zona idonea. Ricorda che in aereo il livello di rumore è alto perciò durante un'emergenza aerea è importante stare in silenzio totale per facilitare le comunicazioni tra pilota e responsabili. Segui con lo sguardo il tuo istruttore in modo da essere pronto ad eseguire le istruzioni che ti darà. Le tue responsabilità in aereo: proteggi per tutto il tempo le maniglie e fai attenzione negli spostamenti. Segui sempre con lo sguardo i tuoi istruttori

## IL PRIMO LANCIO AFF
#### *- Sequenza di uscita*
Quando sarà il tuo turno di lancio gli istruttori ti chiederanno di posizionarti in porta come ti è stato mostrato durante la preparazione a terra del lancio. Ti posizionerai al centro della porta con gli istruttori al tuo fianco e inizierai la sequenza di uscita chiedendo "ok?" all'istruttore di sinistra e attendendo il suo "ok" di risposta, poi chiederai "ok?" all'istruttore di destra e aspetterai anche il suo "ok" di conferma. A questo punto dovrai dare il tempo di uscita dicendo ad alta voce "su, giù, arco!" e facendo simultaneamente il movimento con il corpo per assumere la posizione di caduta libera.

#### *- La posizione di caduta libera*
La posizione corretta per una caduta libera stabile è:
- Schiena inarcata all'indietro
- Bacino in spinta verso il basso
- Petto sollevato
- Testa alta
- Braccia con angoli di 90 gradi e gomiti alti
- Gambe alla larghezza delle spalle ed in spinta
- Punte dei piedi in estensione
- Tutto il corpo deve essere senza tensione muscolare

#### *- La stabilità*
Per avere una posizione stabile è fondamentale che le forze che agiscono sul tuo corpo siano in completo equilibrio. La simmetria e l'autocoscienza della posizione del tuo corpo potranno aiutarti a mantenere la stabilità o a recuperarla.

#### *- I primi 5 secondi...*
Fino al momento dell'uscita sarai un normale passeggero dell'aereo, ma nel momento in cui la porta dell'aereo verrà aperta percepirai un carico sensoriale elevato e dovrai controllare le tue emozioni. Appena ti sarai staccato dall'aereo sarai avvolto dall'aria. Questi primi secondi sono molto importanti per il raggiungimento della stabilità. Cercare l'orizzonte ed espirare bene l'aria possono aiutarti a controllare la posizione (ARCO).

#### *- Gli esercizi del primo lancio*
**Comunicazione della quota:** acquisita la stabilità dopo l'uscita dovrai controllare la quota rivolgendo lo sguardo all'altimetro che avrai sul dorso della mano sinistra senza cambiare la posizione del corpo e dovrai comunicarla verbalmente all'istruttore alla tua destra.
**False maniglie:** dalla posizione di stabilità dovrai simulare per tre volte l'apertura del paracadute, raggiungendo e riconoscendo con la mano destra la posizione della maniglia di apertura del principale, portando simultaneamente la mano sinistra sull'asse longitudinale del corpo per mantenere l'equilibrio della posizione. Dopo la simulazione dovrai ritornare nella posizione di stabilità. **Controllo della quota:** la quota sarà la cosa più importante da tenere sotto controllo, perciò dovrai sempre tenerla controllata prima e dopo ogni esercizio. Dopo aver terminato gli esercizi programmati dovrai controllarla costantemente ogni 3/5 secondi e intensificare questi controlli sotto i 2000 metri. **Apertura del paracadute:** quando avrai raggiunto la quota di 1700 metri dovrai segnalare l'apertura e trazionare la maniglia del paracadute principale entro i 1500 metri.

## LA COMUNICAZIONE IN CADUTA LIBERA
Durante la caduta libera i tuoi istruttori ti accompagneranno e ti daranno le informazioni necessarie in ogni momento. Queste informazioni ti verranno presentate con dei segnali.

#### *- Problemi in caduta libera*
##### PERDITA DELLA STABILITA'
Se perdi il controllo della stabilità in uscita o in ogni momento del lancio la soluzione è fare arco e rilassare il tuo corpo.

##### PERDITA DI UN ISTRUTTORE
Durante l'uscita o la caduta libera un istruttore potrebbe staccarsi; in tal caso continua con la normale sequenza del lancio facendo riferimento all'istruttore rimasto.

##### PERDITA DI ENTRAMBI GLI ISTRUTTORI
Se ti ritrovi senza nessuno dei tuoi istruttori fai arco per mantenere la stabilità, controlla la quota e procedi con il lancio normalmente aprendo a 1500 metri. Se non sei in grado di mantenere la stabilità o di leggere la quota apri immediatamente.

##### ROTTURA DELL'ALTIMETRO
Se in caduta libera perdi l'altimetro, ti si rompe o ritieni che la quota indicata non sia attendibile (per esempio se ad un successivo controllo indica la quota identica a quello precedente) APRI IMMEDIATAMENTE il paracadute principale.

## IL FUNZIONAMENTO DELLA VELA
Alcuni concetti base di aerodinamica sono necessari per capire come si gonfia un paracadute, come vola e in che modo controllarlo. I normali paracadute ad ala funzionano in base ad un principio aerodinamico molto semplice: mentre la vela attraversa l'aria la divide. Questa divisione determina due percorsi: quello sul dorso (estradosso), più lungo e curvo, e quello sul ventre (intradosso), più corto e diritto. Le leggi fisiche dicono che l'aria che si separa nel bordo di attacco della vela si deve rincontrare nello stesso istante nel bordo di uscita. Poiché a causa della forma della vela, il flusso di aria che passa sul dorso (estradosso) deve percorrere una maggiore distanza, dovrà essere più veloce per raggiungere il bordo di uscita contemporaneamente al flusso di aria che passa sul ventre (intradosso). Questa azione dell'aria causerà una zona di depressione sopra alla vela e una di pressione sotto che aiuteranno la vela a sostenerti in volo.

#### *- Le forze che agiscono sulla vela*
**Portanza:** è generata dalla differenza di pressione tra dorso (estradosso) e ventre (intradosso) della vela. **Avanzamento:** è il movimento in avanti che la vela riceve grazie al suo angolo di attacco. **Peso sospeso (gravità):** è la forza impressa alla vela dal peso del tuo corpo. **Resistenza:** è dovuta all'attrito causato dalle superfici tua e della vela esposte all'avanzamento.

#### *- Manovrare la vela*
**Massima velocità:** la vela a comandi rilasciati (mani alte) procede dritta e stabile a una velocità di circa 30-40 Km/h e ad un rateo di discesa verticale di 4-5 m/s. Questi sono i parametri di volo in condizioni normali. **Volo a mezzo freno:** la frenata viene effettuata alterando l'aerodinamica della superficie della vela tramite il parziale trazionamento simultaneo dei comandi (approssimativamente all'altezza delle spalle). In questo modo vengono ridotti la velocità di avanzamento a circa 15-20 Km/h e il rateo di discesa a circa 3-4 m/s. **Massima frenata:** in normali condizioni di volo la massima frenata viene raggiunta trazionando progressivamente in contemporanea entrambi i comandi alla massima estensione delle braccia verso il basso. Raggiunta la massima frenata la velocità di avanzamento sarà quasi nulla perciò la direzione di volo della vela sarà quasi verticale. Mantenendo i comandi frenati a circa il 70-80 % potremo riuscire a mantenere una direzione stabile, ma oltrepassando questa soglia potremmo raggiungere il punto di stallo della vela. **Lo stallo:** è indotto quando entrambi i comandi vengono trattenuti oltre il punto di massima frenata. In questa situazione la vela ha una perdita di efficienza e di portanza perciò la velocità di avanzamento sarà ridotta a 0 e perderà la sua capacità di sostenerti. In questa configurazione la tua percezione sarà di cadere all'indietro e la vela potrebbe ruotare o collassare. Per uscire dallo stallo è necessario che tu porti dolcemente e simultaneamente entrambi i comandi verso l'alto fino a che la vela uscirà dallo stallo e riprenderà il suo volo progressivamente. ATTENZIONE: non indurre mai uno stallo sotto i 600 metri. Rilasciare i comandi completamente o bruscamente dopo uno stallo potrebbe portare la vela ad avvitarsi bruscamente! Nel caso di uno stallo in fase di atterraggio non rilasciare i comandi oltre l'altezza delle spalle (50% della velocità). **Virate dalla massima velocità:** alla massima velocità la vela sarà molto reattiva alle sollecitazioni che le impartiamo e, a causa della velocità di avanzamento, il raggio della virata sarà ampio. Queste virate si eseguono trazionando un solo comando e lasciando l'altro completamente alzato. Durante la manovra la vela tenderà ad inclinarsi e a perdere molta quota; più il comando verrà trazionato, più la reazione sarà amplificata. **Spiralate:** sono fondamentalmente virate alla massima velocità ma mantenute per più di 360° di rotazione. La prima rotazione sarà abbastanza lenta, con una bassa inclinazione laterale della vela; successivamente mantenendo questa condizione la vela incrementerà la velocità di rotazione e perderà velocemente molta quota. *Attenzione importante per le spiralate*: non eseguire mai spiralate sotto i 600 metri e controlla sempre di essere lontano dalle altre vele prima di provare queste manovre! **Virate piatte:** sono virate eseguite mantenendo la vela al 50% della sua velocità (mani all'altezza delle spalle). Si eseguono abbassando ulteriormente un solo comando dalla posizione sopra descritta. Questi tipi di virate sono specialmente usate per cambiare direzione con la minima perdita di quota.
*Attenzione importante per tutti gli esercizi di manovra della vela*: non eseguire mai esercizi sotto i 600 metri e controlla sempre di essere lontano dalle altre vele prima di provare queste manovre!

## DALL'APERTURA ALL'ATTERRAGGIO
Puoi dividere questa parte del lancio in 3 fasi:

#### *- Controllo della vela -- Prova di Manovrabilità*
Entro la quota di 1500 metri dovrai avere iniziato la sequenza di apertura della vela. Una volta lanciato il pilotino dovrai contare da 1001 a 1005. Questi 5 secondi sono sufficienti alla vela per aprirsi completamente. Dopo che la vela si è aperta devi procedere così:
- Controlla la vela (si è aperta correttamente?)
- Porta le mani alle bretelle posteriori localizzando e afferrando i comandi
- Traziona contemporaneamente a fondo verso il basso i comandi per sbloccarli
- Controlla che non ci siano altre vele vicino a te
- Guarda a che quota ti trovi
- Esegui la prova di manovrabilità per determinare se il tuo paracadute può portarti all'atterraggio in sicurezza
- Localizza la zona di atterraggio. Se hai dei dubbi guarda le altre vele sotto di te: si staranno dirigendo verso la zona di atterraggio.

PROVA DI MANOVRABILITA':
- la vela deve volare dritta con i comandi completamente rilasciati
- Se tiri il comando di sinistra la vela deve virare a sinistra
- Se tiri il comando di destra la vela deve virare a destra
- Trazionando entrambi i comandi la vela deve rallentare

#### *- Pianificazione dell'atterraggio*
In questa fase la manica a vento sarà già visibile e ti permetterà di scegliere in che direzione atterrare. Ricordati che normalmente si atterra controvento. Prepara mentalmente il circuito del tuo atterraggio e individua la zona di attesa in base all'intensità del vento in modo da poter entrare nel circuito a 300 metri. Ricorda che nella pianificazione del tuo atterraggio le priorità sono in ordine:
1. Zona libera da ostacoli
2. Vela livellata (vela parallela al terreno nella fase di approccio)
3. Possibilmente controvento

#### *- Il circuito di atterraggio*
Il circuito di atterraggio è una procedura di approccio al terreno ed è identico a quello che fa un pilota di aereo. È un semplice percorso diviso in tre parti dette comunemente "sottovento", "base" e "finale". Lo scopo di questo percorso è di permetterti di atterrare in modo corretto e con precisione in un punto da te prestabilito. Date le prestazioni di avanzamento e discesa della tua vela è altamente raccomandato l'utilizzo da parte tua dell'altimetro in questa fase per determinare con esattezza i punti chiave del tuo circuito.
**Sottovento:** è il tratto che dalla quota di 300 metri percorrerai a favore di vento fino alla virata di 90° in "base". **Base:** è il tratto che dalla quota di 200 metri percorrerai con il vento laterale fino alla virata di 90° nel tratto "finale". **Finale:** è il tratto che dalla quota di 100 metri percorrerai controvento fino all'atterraggio. Attenzione: sotto i 100 metri evitare manovre brusche e virate più ampie di 90°.

#### *- La frenata (Flare)*
La frenata, riduce quasi completamente sia la velocità verticale che quella orizzontale per un istante di tempo. Dovrai iniziare la frenata a 3 metri da terra, trazionando simultaneamente entrambi i comandi dalla posizione di massima velocità fino al 100% della frenata, così da cambiare l'angolo di attacco della vela e creare uno stallo controllato che dovrà coincidere con il momento di contatto con il suolo.

## CONSIDERAZIONI SOTTO LA VELA
Ricordati che una volta aperto il paracadute non sarai il solo a navigare nel cielo perciò tieni presente queste semplici indicazioni per il rispetto della sicurezza:
- La vela più in basso rispetto a te ha la precedenza; cerca di mantenere questa separazione verticale.
- Se sei in rotta di collisione frontale con un'altra vela la regola per evitarsi è "VIRARE A DESTRA", a meno che a destra non ce ne sia un'altra.
- Prima di virare controlla sempre che la zona che andrai ad occupare sia libera. Nell'eventualità di una collisione a vela aperta devi cercare di non attraversare le funi dell'altra vela: frena il più possibile e spalanca gambe e braccia. Se dovessi trovarti impigliato ad un altro paracadutista ed alla sua vela, stabilisci immediatamente un contatto verbale con lui per decidere come agire e ricorda che, se l'intenzione è quella di sganciare, lo dovrà fare per primo quello più in basso cercando di ottenere dopo lo sgancio una buona separazione verticale prima di aprire la riserva (ricorda di disconnettere l'RSL prima di sganciare).
- **NON SGANCIARE MAI AL DI SOTTO DEI 450 METRI** e, se dovesse essere necessario aprire la riserva al di sotto di tale quota, fallo senza sganciare il principale.
- Se ti dovesse capitare di aprire il paracadute all'interno di una nuvola passeggera, frena del 30% la vela e innesca una lenta rotazione verso destra abbassando leggermente di più il comando destro: questo serve a non allontanarsi troppo dalla zona di atterraggio. ATTENTO: in condizioni di scarsa visibilità aumenta il rischio di collisioni!!

**FARE SEMPRE ATTENZIONE AL TRAFFICO E ALLE ALTRE VELE!!!**

## ATTERRAGGI PERICOLOSI
A tutti i paracadutisti può capitare un atterraggio duro! Per diminuire il rischio di farsi male possiamo giocare d'anticipo preparando una buona **capovolta**: predisponiti con ginocchia e piedi uniti, gambe flesse e comandi impugnati; frenando alla giusta quota, porta le mani all'altezza del bacino stringendo le braccia lungo il corpo; quando i piedi toccano contemporaneamente il suolo, ruota il busto porgendo il fianco della gamba al terreno, seguito dal gluteo, ed infine ruota sulla schiena sino alla spalla opposta. Questa tecnica, che ti permetterà di dissipare la forza dell'atterraggio distribuendola omogeneamente su tutto il corpo, necessita di un po' di tonicità muscolare inoltre è veramente importante che non cerchi mai di arrestarti cadendo in avanti e con le mani puntate. La pericolosità di un atterraggio può essere ridotta preparandoti ad effettuare una capovolta quando affronti un atterraggio duro ed utilizzando le seguenti procedure:

##### ALBERI
- possibilmente atterra controvento e con frenata poco prima della collisione
- gambe unite e raccolte per ammortizzare l'urto
- proteggi il viso e il collo con le braccia
- preparati ad un atterraggio duro
- se rimani sospeso e i tuoi piedi non toccano il suolo non sganciare! Potresti farti male cadendo; cerca un solido appiglio per scendere o aspetta assistenza.

##### ACQUA
- possibilmente atterra vicino a imbarcazioni
- con sufficiente anticipo slaccia il pettorale e disconnetti l'RSL
- fai una normale frenata, possibilmente controvento, come se dovessi atterrare sul suolo
- piedi uniti e gambe flesse per preparare un atterraggio duro
- una volta atterrato sgancia la vela e cerca di liberarti dall'imbragatura il prima possibile nuotando in direzione opposta alla vela
- se sei lontano dalla riva rimani vicino all'equipaggiamento: sarà più facile essere localizzato

##### LINEE ELETTRICHE
Sono sicuramente uno dei maggiori pericoli quando sei obbligato ad atterrare fuori zona, perché non sono facilmente riconoscibili e spesso si notano soltanto quando sono già troppo vicine. Inoltre bisogna considerare non solo l'ostacolo "meccanico", ma anche la "corrente elettrica". Un suggerimento per individuare eventuali linee elettriche è seguire la posizione dei tralicci di sostegno. Cerca di evitarle atterrando PARALLELAMENTE ad esse, indipendentemente dalla direzione del vento. Se non ti è possibile evitarle:
- piedi uniti e gambe flesse
- cerca di attraversare i fili senza toccarli
- preparati ad un atterraggio duro **(capovolta)**
- se rimani appeso non sganciare e attendi assistenza dal "personale qualificato" (vigili del fuoco o addetti ENEL)

##### ALTRI OSTACOLI: COSTRUZIONI, VEICOLI, PERSONE, TETTI
Per evitarli puoi atterrare in qualsiasi direzione ma è importante che tu lo faccia sempre con la vela "LIVELLATA".
- preparati ad un atterraggio duro **(capovolta)**.
- frena con piedi uniti e gambe flesse in avanti se si tratta di un ostacolo verticale per ammortizzare l'urto e ricorda di utilizzare il massimo della frenata.
- se atterri su di un tetto liberati della vela principale appena puoi sganciandola (possibilmente disconnetti l' RSL): ciò eviterà che il vento ti trascini facendoti cadere dal tetto.

##### ATTERRAGGI FUORI ZONA: cosa fare se atterri fuori zona
Se non ti è possibile atterrare dove pianificato, prima di 600 metri scegli una zona alternativa GRANDE e LIBERA DA OSTACOLI e riporta su di essa il circuito pianificato. Non preoccuparti di atterrare distante, verrai subito recuperato! Meglio scegliere una zona sicura ma lontana piuttosto che perdere molta quota obbligandoti ad un atterraggio forzato in zone poco sicure o con virate basse.

##### VENTO FORTE: cosa fare se ti accorgi che c'è vento forte
Se stai volando controvento e la tua vela indietreggia dovrai pianificare il tuo atterraggio guardando indietro e cercando di non farti portare verso ostacoli. Una volta raggiunto il suolo la tua vela potrebbe rimanere gonfia; per sgonfiarla lascia un comando e traziona a fondo l'altro correndo verso la vela. Se dovessi essere trascinato disconnetti l'RSL e sgancia.

##### Come gestire le TURBOLENZE
Parlando di questo fenomeno bisogna sfatare il luogo comune dei vuoti d'aria: l'aria, scorrendo sul terreno, per diversi motivi può assumere moti turbolenti. Normalmente si generano turbolenze per effetto della diversa irradiazione solare sul terreno, per effetto della conformazione terrestre o per la presenza di ostacoli che modificano il moto dell'aria. Atterrare nel lato sottovento di un ostacolo di notevoli dimensioni può essere pericoloso, in quanto l'aria turbolenta può provocare sgonfiamenti della vela ad un'altezza critica. Se stai attraversando una zona di turbolenza lascia correre la vela al massimo della sua velocità ed utilizza i comandi quanto basta per mantenere la direzione che vuoi.

##### CONCLUSIONI:
Il pilota della tua vela sarai tu e tuo sarà il compito di portarti in una zona sicura per l'atterraggio. Il vento e la direzione di atterraggio sono solo una parte delle considerazioni che dovrai fare: ricorda che virare a bassa quota per cercare di metterti controvento può essere molto rischioso. Una buona pianificazione del circuito di atterraggio può evitare errori compromettenti la tua sicurezza. Se necessario atterra a favore di vento ma mantieni sempre la vela livellata; la velocità di avanzamento sarà più elevata perciò dovrai fare una buona capovolta.

## *La procedura di emergenza o procedura di sgancio*: per rimuovere il principale affetto da malfunzionamento ed aprire il paracadute di riserva. come eseguirla correttamente:
- 1 -- Guarda e impugna con la mano destra la maniglia di sgancio
- 2 -- Guarda e impugna con la mano sinistra la maniglia della riserva
- 3 -- Svelcra e traziona verso il basso la maniglia di sgancio
- 4 -- Assicurati della totale trazione della maniglia di sgancio portando in alto il braccio destro
- 5 -- Dopo aver sganciato il paracadute principale raddoppia la presa sulla maniglia della riserva
- 6 -- Traziona verso il basso la maniglia della riserva

## SITUAZIONI DI EMERGENZA
Si definisce emergenza **una situazione** diversa da ciò che avevamo pianificato; si presenta con modalità e tempi non prevedibili, ed è potenzialmente pericolosa, spesso con poco tempo a disposizione per poter valutare e improvvisare soluzioni corrette.

### MALFUNZIONAMENTI
Per malfunzionamenti intendiamo ogni tipo di anomalia nella vela o nell'equipaggiamento che non ti permetta un normale rateo di discesa. In un eventuale malfunzionamento dovrai chiederti se la vela è governabile ed utilizzabile per un atterraggio in sicurezza. I malfunzionamenti si dividono in due categorie:
1) Malfunzionamenti totali (alta velocità di discesa)
2) Malfunzionamenti parziali (bassa velocità di discesa)


#### ***- Malfunzionamenti TOTALI***

##### PACCO CHIUSO
Può essere causato da diversi fattori. Tra i più frequenti abbiamo:
- Non sei riuscito a trovare la maniglia di apertura
- La maniglia di apertura è dura e non sei riuscito ad estrarre il pilotino

##### PILOTINO AL TRAINO (pilot chute in tow)
Il pilotino è gonfio ed è aperto qualche metro sopra di te, ma non riesce ad aprire il contenitore del principale. ATTENZIONE: per i malfunzionamenti totali applica la normale procedura di emergenza sganciando il paracadute principale ed aprendo quello di riserva.

#### *- Malfunzionamenti PARZIALI*
In questi tipi di malfunzionamenti il paracadute o parte di esso non si è aperto correttamente. La tua velocità di discesa può essere rallentata e potresti avere un po' di tempo in più per provare a risolvere il problema. In ogni caso dovrai tenere monitorata la quota. Durante un'autorotazione tieni presente che la velocità di discesa è comunque elevata.

##### POD AL TRAINO / PILOTINO AL TRAINO
Hai estratto il pilotino e il contenitore della vela (pod) ha estratto parte delle funi ma è rimasto chiuso, non permettendo alla vela di uscire.

##### FIAMMA
In questo caso le funi sono completamente estese e la vela è uscita, tuttavia non riesce ad aprirsi completamente.

##### FERRO DI CAVALLO (horseshoe)
Ci sono due tipi di ferro di cavallo:
1) Durante la caduta libera il contenitore del tuo paracadute si è aperto accidentalmente facendo fuoriuscire la pod e parte delle funi, tuttavia il pilotino è rimasto stivato nel suo alloggiamento contrastando la completa apertura del paracadute. Prima di proseguire con la normale procedura di emergenza prova a trazionare il pilotino (potrebbe essere in una posizione inusuale)
2) Il pilotino, il bridle, o una qualsiasi parte del paracadute si sono impigliati in una parte del tuo corpo impedendo la normale apertura del tuo paracadute.

##### LINE-OVER (o "REGGISENO")
Durante la fase di spiegamento della vela in apertura, una o più funi passano al di sopra dell'estradosso, strozzandola. In alcuni casi potrebbe essere possibile che queste funi tornino al loro posto trazionando energicamente i comandi fino alla posizione di massima frenata. Se dopo aver fatto **2 tentativi** di risoluzione o, comunque, **entro i 750 metri**, il problema persiste, applica la procedura di emergenza.

##### FALSI NODI (tension knots)
In apertura, durante la fase di spiegamento della vela, alcune funi potrebbero creare dei falsi nodi che in alcuni casi rendono impossibile allo slider di scendere e quindi ai cassoni di gonfiarsi bene. Potrebbe essere possibile risolvere il problema trazionando energicamente i comandi fino alla posizione di massima frenata. Se dopo aver fatto **2 tentativi** di risoluzione o, comunque, **entro i 750 metri**, il problema persiste, applica la procedura di emergenza.

##### FUNI ROTTE (broken lines)
Se quando controlli la vela noti delle funi rotte esegui la **PROVA DI MANOVRABILITA'** per determinare, sempre entro i 750 metri, se la tua vela è controllabile e quindi sicura per l'atterraggio. In questo caso utilizzala normalmente evitando manovre brusche. Se decidi che la vela non è governabile applica la procedura di emergenza.

##### COMANDO SBLOCCATO O ROTTO (toggle fire)
Se dopo l'apertura la vela comincia a girare ininterrottamente potresti avere un comando sbloccato o rotto. Per fermare questa rotazione afferra entrambi i comandi per sbloccare anche il secondo rimasto frenato. Se dopo aver fatto questo la rotazione si interrompe ma ti è rimasto un comando in mano dovrai dirigere la vela trazionando verso il basso le **bretelle posteriori** al posto dei comandi, esercitandoti in quota sulla frenata. Preparati comunque a fare una buona capovolta.

##### TESSUTO DELLA VELA DANNEGGIATO (damaged canopy)
Se quando controlli la vela noti parte del tessuto danneggiato esegui la **PROVA DI MANOVRABILITA'** per determinare, sempre entro i 750 metri, se la tua vela è controllabile e quindi sicura per l'atterraggio. In questo caso utilizzala normalmente evitando manovre brusche. Se decidi che la vela non è governabile applica la procedura di emergenza.

Riassumendo i malfunzionamenti parziali:
1. Controlla la vela
2. Cerca di risolvere il problema mantenendo il controllo della quota
3. Applica la normale procedura di emergenza sganciando il paracadute principale ed aprendo quello di riserva

#### APERTURE INUSUALI DELLA VELA
##### PILOTINO IN DEPRESSIONE
Può capitare che il pilotino, per via della depressione che si crea dietro la tua schiena, esiti per qualche secondo ritardando l'apertura della vela. Normalmente girando la testa verso il fianco per controllare il pilotino la tua posizione verrà lievemente alterata e ciò farà prendere aria al pilotino che uscirà dalla depressione.

##### SLIDER ALTO
È frequente che durante la fase di apertura delle vele leggermente sovradimensionate come quelle scuola lo slider tardi a scendere completamente. Ciò potrebbe provocare una strozzatura delle funi ed impedire il completo dispiegamento della vela, che potrebbe rimanere con i cassoni laterali sgonfi. Puoi far scendere lo slider fino alla sua posizione corretta trazionando energicamente i comandi fino alla posizione di massima frenata almeno un paio di volte.

##### CASSONI LATERALI CHIUSI
È frequente che durante la fase di apertura delle vele leggermente sovradimensionate come quelle scuola i cassoni laterali nella parte anteriore o posteriore rimangano sgonfi. Puoi farli gonfiare trazionando energicamente i comandi fino alla posizione di massima frenata almeno un paio di volte.

##### GIRI DI AVVITAMENTO
Se durante l'apertura il fascio funicolare si avvita impugna le bretelle allargandole e nello stesso tempo gira con il corpo in direzione opposta all'avvitamento. Se non riesci ad eliminare i giri di avvitamento **entro i 750 metri** applica la procedura di emergenza.

##### PILOTINO DAVANTI ALLE BOCCHE O IMPIGLIATO TRA LE FUNI
Può capitare che durante la fase di apertura il pilotino si impigli nelle funi o si posizioni davanti al bordo d'attacco della vela pur non creandole particolari problemi. Puoi provare a liberarlo trazionando energicamente i comandi fino alla posizione di massima frenata, ma se rimane impigliato esegui la **PROVA DI MANOVRABILITA'** per determinare, sempre entro i 750 metri, se la tua vela è controllabile e quindi sicura per l'atterraggio. In questo caso utilizzala normalmente evitando manovre brusche. Se decidi che la vela non è governabile applica la procedura di emergenza.

#### DUE VELE APERTE
Le tre cause principali che potrebbero portarti a questa situazione sono:
- apertura bassa
- mancato controllo dell'equipaggiamento
- errore nella procedura di emergenza
Rispettare le quote di sicurezza, effettuare sull'equipaggiamento i controlli previsti prima del lancio ed eseguire periodicamente un ripasso delle procedure di emergenza prevenire radicalmente il verificarsi delle seguenti situazioni:

##### UNA VELA APERTA PERFETTAMENTE ED IL PILOTINO DELL'ALTRA AL TRAINO
In questo caso mantieni la vela frenata al 50% ed esegui il minor numero di manovre possibile per evitare che l'aumento di velocità permetta al pilotino al traino di estrarre la seconda velatura.

##### UNA VELA APERTA PERFETTAMENTE E LA POD DELL'ALTRA AL TRAINO
In questo caso lascia i comandi bloccati, cerca di recuperare la pod chiusa e trattienila tra le gambe, poi prosegui fino all'atterraggio con la vela frenata al 50% ed eseguendo il minor numero di manovre possibile.

##### BIPLANO
Le due vele si posizionano una davanti all'altra in maniera stabile. Procedi fino all'atterraggio sbloccando ed utilizzando solamente i comandi della vela anteriore ed eseguendo il minor numero di manovre possibile. Frenare in atterraggio potrebbe togliere stabilità a questa configurazione per questo evita di farlo considerando che avendo il doppio della superficie alare aperta sopra di te, l'atterraggio sarà ugualmente morbido. Preparati comunque a fare una buona capovolta.

##### SIDE-BY-SIDE
Le due vele si posizionano una di fianco all'altra. Questa è una configurazione particolarmente delicata perciò necessita di molta accortezza nelle manovre. Lascia assolutamente i comandi bloccati su entrambe le vele, manovra solo il minimo indispensabile per evitare ostacoli utilizzando le bretelle posteriori esterne. Solo se la quota lo permette ed in caso di **assoluta certezza** che le bretelle delle due vele siano completamente libere tra di loro, disconnetti l'RSL e sgancia.

##### DOWNPLANE
Le vele prendono direzioni opposte facendo aumentare radicalmente la velocità di discesa. Non essendo possibile atterrare in questa configurazione, disconnetti l'RSL, se c'è tempo, e sgancia la vela principale.

##### PRINCIPALE E RISERVA INTRECCIATI
Nell'aprirsi le due vele si sono impigliate l'una con l'altra. Cerca di recuperare quella meno gonfia per permettere all'altra di sostenerti il più possibile. Preparati comunque a fare la miglior capovolta della storia del paracadutismo!

# **. RACCOMANDAZIONI PER L'UTILIZZO DELLE INFORMAZIONI FORNITE**
Le informazioni fornite sono puramente esplicative, e non devono sostituire una adeguata preparazione impartita sotto la supervisione di un istruttore di paracadutismo. Le spiegazioni contenute sono semplici consigli e devono essere assolutamente ampliate durante la parte teorica del corso di paracadutismo precedente ai lanci. Qualunque azione intrapresa sulla base delle informazioni fornite prevede la piena comprensione dello stesso e l'assunzione della piena responsabilità delle azioni derivatene nei confronti di se stessi e di terzi. Spetta al lettore assicurarsi della completa comprensione e della esattezza delle informazioni trattate. AIstruttore di paracadutismo non si assume nessuna responsabilità proveniente da un uso improprio delle informazioni fornite.

##### Assicurazione responsabilità civile paracadutisti
L'assicurazione base obbligatoria per legge è solo una RCT (responsabilità civile verso terzi) e non copre i danni arrecati a se stessi. È comunque possibile stipulare polizze infortuni con le stesse compagnie assicuratrici.