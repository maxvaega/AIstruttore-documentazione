## Faccio un salto da solo: Adesso che ho finito l’AFF e salto da solo, cosa posso fare in aria?

Una volta completato il corso AFF, è utile continuare a saltare per divertirsi, affinare le tecniche apprese durante il corso e impararne di nuove.

Avendo terminato il corso AFF, hai ottenuto l’abilitazione a lanciarti da solo, assieme ad un istruttore o con un altro paracadutista esperto (in accordo con gli istruttori della tua dropzone).

Saltare è bellissimo! usa i primi salti dopo il corso per goderti le sensazioni del lancio: rilassati, respira, guardati attorno e cerca di sentire l’aria sul tuo corpo. Il paracadutismo è uno sport molto bello ma porta la mente e il corpo in una situazione di potenziale stress: con la pratica e l’esperienza, puoi ridurre il livello di stress e aumentare il livello di godimento!!

**E' fondamentale saltare sempre in sicurezza**: hai ripassato le procedure che hai appreso durante il corso? Saranno utili ad ogni salto:

-   Prima dell’imbarco in aereo: fai sempre attenzione ai controlli del materiale, controllati da solo e fatti controllare, segui sempre le procedure di imbarco e comunica con il DL (direttore di lancio) per ricevere le indicazioni sul posto in aereo e l’ordine di uscita.
    
-   all’interno dell'aereo: fai attenzione al materiale che indossi, proteggi le maniglie con le mani se necessario e muoviti il meno possibile. Ricordati le **procedure da seguire in caso di emergenza in aereo.** Segui le indicazioni del DL per l’uscita e ricordati di proteggere il materiale quando ti muovi sulla porta dell’aereo
    
-   In aria: Goditi il tuo salto e una volta sotto vela, esegui i controlli che hai imparato a fare, guardati attorno per verificare il traffico delle altre vele nello spazio aereo, controlla la quota sull’altimetro e la tua posizione rispetto all’aeroporto e al punto di atterraggio. Controlla il vento, in che direzione atterrerai? Preparati per il circuito di atterraggio controllando sempre il traffico, l’altitudine e la tua posizione.
    
-   A terra: Raccogli la vela, le funi e il pilotino in maniera ordinata e stiva i comandi. Controlla in aria per verificare che non ci siano altri paracadutisti in atterraggio. Ricorda: il salto finisce solo quando sei di nuovo dentro l’hangar!