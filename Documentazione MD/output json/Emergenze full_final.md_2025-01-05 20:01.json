[
  {
    "id": "Emergenze full_final.md_001",
    "filename": "Emergenze full_final.md",
    "datetime": "2025-01-05 20:01:13",
    "title": "EMERGENZE",
    "text": "## EMERGENZE\n\nIn generale, si definisce emergenza una situazione \"non pianificata\" che porta ad un rischio/pericolo per sé stessi e gli altri.\n\nÈ quindi importante conoscere le possibili emergenze in modo da poter reagire di conseguenza, minimizzando il rischio e la possibilità di farsi male.\n\nLe emergenze possono essere distinte in base alla quota/al momento di svolgimento del lancio, distinguendosi in 4 tipi/fasi:\n\n1. **Emergenze in Aereo**: dal momento del decollo al momento dell’uscita;\n2. **Emergenze in Caduta Libera**: dall’uscita al momento dell’apertura;\n3. **Emergenze all’Equipaggiamento**: situazioni che si presentano all’apertura;\n4. **Emergenze in Atterraggio**: ostacoli da evitare."
  },
  {
    "id": "Emergenze full_final.md_002",
    "filename": "Emergenze full_final.md",
    "datetime": "2025-01-05 20:01:13",
    "title": "Comportamento all’imbarco e in Aereo**",
    "text": "## Comportamento all’imbarco e in Aereo**\n\nAl raggiungimento della zona di imbarco, il paracadute e il resto dell’equipaggiamento devono essere già indossati e il tutto deve essere già stato controllato, da se stesso in caso di paracadutista licenziato o da un istruttore in caso di paracadutista allievo.\n\nLe normali procedure da seguire sono le seguenti:\n\n- **Come ci si avvicina all’aereo?**\n  - La porta dell’aereo deve essere raggiunta passando da dietro la coda, per evitare l’elica (anche se spenta).\n\n- **Cosa è obbligatorio fare fino a 300 mt?**\n  - Se presenti, devono essere utilizzate le cinture di sicurezza fino a 300 metri e il casco deve essere indossato e allacciato.\n\n- **Quante volte e quando va controllato il materiale?**\n  - I PRO (quelli veri!) si controllano a terra quando si imbragano, si ricontrollano prima di andare all’imbarco, si controllano salendo in aereo e dopo essersi seduti. Un ulteriore controllo viene fatto a 3000 mt e un check veloce della maniglia prima che si apra la porta.\n\n- **Cosa è importante \"proteggere\" in aereo?**\n  - Le maniglie del proprio paracadute devono sempre essere protette quando seduti in aereo o in generale dentro l’aereo per prevenire aperture accidentali."
  },
  {
    "id": "Emergenze full_final.md_003",
    "filename": "Emergenze full_final.md",
    "datetime": "2025-01-05 20:01:13",
    "title": "Apertura Accidentale del Paracadute",
    "text": "### Apertura Accidentale del Paracadute\n\n**Porta Chiusa**\n\n**Cosa Fare?**\nSe una delle vele (principale o emergenza) è uscita dal contenitore, deve essere immediatamente afferrata e comunicato il problema al pilota o al responsabile di lancio. La porta non deve più essere aperta finché il materiale non è in sicurezza o finché l’aereo non è fermo a terra.\n\n**Porta Aperta**\n\n**Cosa Fare?**\nSe una delle proprie vele, o quella di qualcun altro, si è aperta all'interno dell'aereo, deve essere afferrata per evitare che esca all'esterno: la porta dell'aereo andrà tempestivamente chiusa! Nel caso in cui la vela abbia già iniziato ad aprirsi all'esterno dell'aereo sarà impossibile fermarla, quindi in tal caso è importante seguirla immediatamente se è la propria, altrimenti agevolare l’uscita del paracadutista stesso. È ovviamente possibile che si presenti un malfunzionamento.\n\nIn caso si dovesse restare appesi all'aereo, deve essere disconnessa l'RSL, sganciata la vela principale e aperta la riserva."
  },
  {
    "id": "Emergenze full_final.md_004",
    "filename": "Emergenze full_final.md",
    "datetime": "2025-01-05 20:01:13",
    "title": "Avarie dell’Aereo",
    "text": "### Avarie dell’Aereo\n\nL'aereo è un mezzo di trasporto e come tale, sebbene sia mantenuto in perfetta efficienza seguendo gli standard più ristretti, è soggetto a possibili guasti o inconvenienti.\n\nNel caso in cui dovesse verificarsi questa eventualità:\n\n- **Chi è il più alto in carica nella gerarchia decisionale all’interno del velivolo?**\n  - Il Pilota!! Istruttori, direttori e responsabili di lancio saranno i suoi referenti.\n\n- **Cosa fare se il D.L./R.L. ordina \"PREPARARSI ALL'ATTERRAGGIO DI EMERGENZA!\"**\n  - Poiché la bassa quota non consente il lancio, raccogliersi in posizione fetale abbassando il viso sul petto ed irrigidendo il collo.\n\n- **Cosa fare se il D.L./R.L. ordina \"LANCIO DI EMERGENZA!\"**\n  - Poiché la quota lo consente, lanciarsi subito secondo l'ordine stabilito e senza ostacolarsi a vicenda; occorre muoversi velocemente e senza attendere, alla porta, il via del D.L. Una volta usciti dall’aeromobile, a seconda della quota, aprire il paracadute principale o direttamente la riserva.\n\n- **Cosa fare se il D.L./R.L. interrompe i lanci perché non c’è più quota?**\n  - Assumere la posizione idonea all'atterraggio di emergenza.\n\n**Quote per le Emergenze in Aereo**\n\n- **Sopra i 1500 mt:** eseguire il lancio come pianificato e per quanto possibile fino alla quota di apertura prevista. L'atterraggio potrebbe avvenire fuori campo, quindi appena possibile scegli una zona idonea. Seguire comunque istruzioni del DL / RL / proprio istruttore.\n- **Da 900 a 1500:** posizionarsi in porta con la maniglia del paracadute principale impugnata nella mano destra. Saltare non appena comunicato dal DL / RL, fare arco e contare 5 secondi prima di aprire il paracadute. L'atterraggio potrebbe avvenire fuori campo, quindi appena possibile scegliere una zona idonea.\n- **Da 300 a 900 mt:** seguire le istruzioni DL / RL / proprio istruttore, posizionarsi sulla porta e con la mano sinistra impugnare la maniglia della riserva. Saltare non appena comunicato dall’istruttore.  Prima di trazionare la riserva, contare 5 secondi per avere un adeguata separazione dall'aereo. L'atterraggio potrebbe avvenire fuori campo, quindi appena possibile scegliere una zona idonea.\n- **Sotto i 300 mt:** Si atterra con l'aereo, mantenendo il casco e le cinture allacciati e rimanendo seduti in posizione di sicurezza.\n\n*NB:* in aereo il livello di rumore è alto perciò durante un'emergenza aerea è importante stare in silenzio totale per facilitare le comunicazioni tra pilota e responsabili\n\n"
  },
  {
    "id": "Emergenze full_final.md_005",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenze in caduta libera: Perdita di stabilità",
    "text": "### Emergenze in caduta libera: Perdita di stabilità\n\nIn caso di perdita di stabilità durante la caduta libera è importante mantenere il controllo della quota, ricordando le priorità:\n\n- Aprire il paracadute\n- Aprire il paracadute alla quota prestabilita\n- Aprire il paracadute alla quota prestabilita possibilmente stabile\n\nDi conseguenza, in caso di perdita di stabilità, fare arco evitando movimenti a scatti e mantenere la posizione finché il flusso d’aria stesso non riporta a volare stabile sulla pancia.\nSe in quota di apertura la posizione non è ancora stabile, procedere comunque con l’apertura del principale.\n\n### Emergenze in caduta libera: Ingresso in Nube o Perdita di Visibilità\n\nPuò succedere che durante un lancio si attraversi uno strato di nubi / si perda visibilità del terreno sotto di sé.\n\n**Cosa fare?**\nIn entrambi i casi è importante evitare spostamenti «incontrollati» lungo l’asse di lancio e di conseguenza la cosa migliore da fare è fermarsi, mantenere una posizione di caduta libera «piatta» senza perdere mai la coscienza della quota e alla quota giusta procedere con l’apertura del paracadute principale.\n\n**Cosa fare se l’apertura avviene sopra le nubi o in nube?**\nMantenere la vela frenata a circa il 40% e rilasciare poi leggermente il comando sinistro in modo da innescare una rotazione piatta a destra."
  },
  {
    "id": "Emergenze full_final.md_006",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenze in caduta libera: Apertura accidentale",
    "text": "### Emergenze in caduta libera: Apertura accidentale\n\n**Come può succedere un’apertura accidentale?**\nUn’apertura accidentale del paracadute (principale o di emergenza) è una diretta conseguenza di un errore umano.\n\n**Come si può minimizzare questo rischio?**\nÈ importante mantenere alto il livello di sicurezza, effettuando i controlli al proprio materiale (a terra e in aereo) e muovendosi con criterio in aereo e in porta nei momenti di salita in aereo e fase di lancio.\n\n**Cosa fare?**\nNel caso di un’apertura accidentale in caduta libera, è molto probabile che la vela non si apra correttamente e che si presenti un malfunzionamento alla velatura. In tal caso, a seconda di quota e situazione, procedere con gli eventuali tentativi per risolvere / procedura di emergenza.\nSe invece la vela è correttamente manovrabile, è necessario spostarsi subito dall’asse di lancio e a questo punto il «lancio» stesso cambia: non è più un lancio di caduta libera ma diventa un lancio di navigazione.\n\n**NB:** in caso di apertura in quota elevata durante il periodo invernale o comunque in caso di basse temperature, i comandi devono essere tenuti ponendo il dorso della mano all’aria, in modo da mantenere più calde le dita."
  },
  {
    "id": "Emergenze full_final.md_007",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenze in caduta libera: Collisione in caduta Libera",
    "text": "### Emergenze in caduta libera: Collisione in caduta Libera\n\nRicordando che i salti di gruppo (con due o più paracadutisti) devono sempre essere svolti in sicurezza, può comunque succedere che due paracadutisti finiscano per collidere durante la caduta libera.\nIn questo caso, la reazione alla collisione dipende dall’entità della stessa:\n\n- **Collisione senza conseguenze a quota lontana da apertura** il lancio può continuare come da briefing\n- **Collisione senza conseguenze a quota di apertura** separazione controllata (controllo della quota) e apertura\n- **Collisione con conseguenze gravi** Aprire il paracadute\nUna volta terminato il lancio (ovvero dopo aver appoggiato la propria vela / sacca in zona ripiegamento) è poi necessario effettuare un debriefing per capire come sia successo e come evitare la stessa situazione in futuro."
  },
  {
    "id": "Emergenze full_final.md_008",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenze in caduta libera: Pettorale Aperto in caduta libera",
    "text": "### Emergenze in caduta libera: Pettorale Aperto in caduta libera\n\nIl controllo del pettorale fa parte dei controlli di sicurezza del proprio materiale una volta indossato oltre che in aereo prima della quota di lancio (è importante non controllare solo il proprio, ma controllare visivamente anche quelli dei paracadutisti a bordo con noi).\nNel caso in cui durante la caduta libera ci si dovesse accorgere di avere il pettorale aperto, è importante non perdere la cognizione della quota nella concitazione dei tentativi di richiuderlo.\n\nÈ possibile procedere all’apertura del principale come segue:\n\n- Afferrare saldamente lo spallaccio del lato di apertura con la mano opposta\n- Procedere con l’apertura del paracadute\n- Con la mano dell’apertura afferrare immediatamente lo spallaccio del lato opposto"
  },
  {
    "id": "Emergenze full_final.md_009",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenze in caduta libera: Rottura o perdita dell’Altimetro",
    "text": "### Emergenze in caduta libera: Rottura o perdita dell’Altimetro\n\nIn caso di mancanza dell’altimetro durante la caduta libera (per perdita o rottura dello stesso), è importante differenziare la reazione secondo la disponibilità del ditter (altimetro acustico).\n\n- **In caso il paracadutista abbia il ditter** Si può affidare al ditter stesso per la segnalazione della quota corretta di separazione e poi di apertura.\n- **Senza Ditter, in un salto di gruppo** È importante segnalare agli altri paracadutisti che il proprio altimetro non funziona. Il lancio può poi proseguire come da briefing, finchè uno degli altri paracadutisti non segnala il fine lavoro.\n- **Senza ditter, in un salto singolo** Non appena si comprende che il proprio altimetro non funziona è importante segnalare e aprire subito.\n\nInoltre, per il punto di atterraggio è consigliato mantenersi fuori dalla zona ad alto traffico.\n\n**NB:** Se ti accorgi in aereo di un malfunzionamento del tuo altimetro, comunicalo al DL / tuo istruttore: solitamente in aereo è presente un altimetro in più per queste emergenze!"
  },
  {
    "id": "Emergenze full_final.md_010",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenze in apertura",
    "text": "## Emergenze in apertura\n\nSi definisce emergenza una situazione diversa da ciò che è stato pianificato.\n\nSi presenta con modalità e tempi non prevedibili, ed è potenzialmente pericolosa, spesso con poco tempo a disposizione per poter valutare e improvvisare soluzioni corrette.\n\nÈ quindi importante avere sempre chiara la procedura di emergenza da effettuare.\n\nPer malfunzionamento si intende ogni tipo di anomalia nella vela o nell'equipaggiamento che non permetta un normale rateo di discesa. In un eventuale malfunzionamento diventa necessario capire se la vela è governabile ed utilizzabile per un atterraggio in sicurezza. I malfunzionamenti si dividono in due categorie:\n\n- **Malfunzionamenti totali** alta velocità di discesa\n- **Malfunzionamenti parziali** bassa velocità di discesa\nInoltre, sono possibili delle **aperture inusuali** della propria vela, che potrebbero comportare l’attuazione della procedura di emergenza.\n\n**Apertura corretta del paracadute**\n\n1. Avvertimento dello shock di apertura\n\n2. La vela è rettangolare sopra la propria testa\n\n3. Niente appare a prima vista rotto\n\n4. Il Paracadute vola in modo rettilineo\n\n5. Il mondo intorno a noi è «fermo»\n\n6. Le funi non sono avvitate\n\n7. I comandi sono accessibili\n\n8. Lo slider è sceso fino alle bretelle\n\n**Emergenza a bassa velocità**\n\n1. Avvertimento dello shock di apertura\n\n2. Il mondo si è fermato? NO\n\n3. La velatura gira da sola (autorotazione)\n\nCercare di risolvere il problema **mantenendo consapevolezza della quota**\n\n**Se NON è risolvibile: Applicare la procedura di emergenza**\n\n**Emergenza ad alta velocità**\n\nSi tratta di una parziale o assente apertura.\n\n1. NON c’è lo shock di apertura\n\n2. Il mondo si è fermato? NO\n\nLa velatura non è aperta\n\n**Se contando 5 secondi la vela non è ancora aperta**\n\n**Applicare la Procedura di Emergenza**\n\n"
  },
  {
    "id": "Emergenze full_final.md_011",
    "filename": "Emergenze full_final.md",
    "datetime": "2025-01-05 20:01:13",
    "title": "Procedura di emergenza",
    "text": "## Procedura di emergenza\n\n1. Guarda e impugna con la mano destra la maniglia di sgancio\n2. Guarda e impugna con la mano sinistra la maniglia della riserva **NB:** in caso si tratti di una maniglia di ferro, è importante infilare il pollice all’interno della maniglia stessa, in modo da mantenere un’impugnatura più salda.\n3. Svelcra e traziona verso il basso la maniglia di sgancio\n4. Assicurati della totale trazione della maniglia di sgancio portando in alto il braccio destro\n5. Dopo aver sganciato il paracadute principale raddoppia la presa sulla maniglia della riserva\n6. Traziona verso il basso la maniglia della riserva\n\n## Malfunzionamenti totali\n\n- pacco chiuso\n- pilotino al traino\n\n**1. Pacco chiuso**\n\nIl Pacco chiuso può essere causato da diversi fattori. Tra i più frequenti abbiamo:\n\n- Maniglia di apertura non trovata / non raggiungibile\n- La maniglia di apertura è dura e non è possibile estrarre il pilotino\n\n**Cosa fare?** Applicare la normale **procedura di emergenza**, sganciando il paracadute principale ed aprendo quello di riserva.\n\n**2. Pilotino al traino**\n\nIl pilotino è a tutti gli effetti gonfio ed aperto qualche metro sopra la propria sacca, ma non riesce ad aprire il contenitore del principale.\n\n**Cosa fare?** Applicare la normale procedura di emergenza, sganciando il paracadute principale ed aprendo quello di riserva."
  },
  {
    "id": "Emergenze full_final.md_012",
    "filename": "Emergenze full_final.md",
    "datetime": "2025-01-05 20:01:13",
    "title": "Malfunzionamenti parziali",
    "text": "## Malfunzionamenti parziali\n\nSono malfunzionamenti parziali:\n- **pod al traino**: Il pilotino, una volta estratto, ha correttamente aperto il contenitore del principale, estraendo parte delle funi. La POD è però rimasta chiusa, non permettendo alla vela principale di uscire.\n- **fiamma**: le funi sono completamente estese e la vela è uscita, tuttavia non riesce ad aprirsi del tutto.\n- **ferro di cavallo**: il contenitore del paracadute si è aperto accidentalmente facendo fuoriuscire la pod e parte delle funi, tuttavia il pilotino è rimasto stivato nel suo alloggiamento contrastando la completa apertura del paracadute.\n\nIn questi tipi di malfunzionamenti il paracadute o parte di esso non si è aperto correttamente.\n\nLa velocità di discesa può essere rallentata (ma non sempre) e si potrebbe avere un po' di tempo in più per provare a rimediare il problema. In ogni caso, è necessario monitorare la quota.\n\n- È importante ricordare che durante un'autorotazione la velocità di discesa è comunque elevata.\n\n**Qual è la quota decisionale per effettuare la procedura di emergenza?** NON deve MAI essere inferiore a 750 mt"
  },
  {
    "id": "Emergenze full_final.md_013",
    "filename": "Emergenze full_final.md",
    "datetime": "2025-01-05 20:01:13",
    "title": "POD al Traino",
    "text": "## POD al Traino\n\n**Cos'è?**\nTipo di malfunzionamneto parziale in cui il pilotino, una volta estratto, ha correttamente aperto il contenitore del principale, estraendo parte delle funi. La POD è però rimasta chiusa, non permettendo alla vela principale di uscire.\n\n**Cosa fare?**\n\n 1. Controllare la vela\n 2. Provare a risolvere il problema mantenendo il controllo della quota\n 3. Entro i 750 mt, applicare la normale **procedura di emergenza**, sganciando il paracadute principale ed aprendo quello di riserva.\n\n## Fiamma\n\n**Cos'è?**\nTipo di malfunzionamneto parziale in cui le funi sono completamente estese e la vela è uscita, tuttavia non riesce ad aprirsi del tutto.\n\n**Cosa fare?**\n\n 1. Controllare la vela\n 2. Provare a risolvere il problema mantenendo il controllo della quota\n 3. Entro i 750 mt, applicare la normale **procedura di emergenza**, sganciando il paracadute principale ed aprendo quello di riserva."
  },
  {
    "id": "Emergenze full_final.md_014",
    "filename": "Emergenze full_final.md",
    "datetime": "2025-01-05 20:01:13",
    "title": "Ferro di Cavallo / Pilotino Incastrato",
    "text": "## Ferro di Cavallo / Pilotino Incastrato\n\n**Cos'è?**\nmalfunzionamneto parziale. Ci sono due tipi di ferro di cavallo:\n\n 1. Durante la caduta libera il contenitore del paracadute si è aperto accidentalmente facendo fuoriuscire la pod e parte delle funi, tuttavia il pilotino è rimasto stivato nel suo alloggiamento contrastando la completa apertura del paracadute.\n 2. Il pilotino, il bridle, o una qualsiasi parte del paracadute si sono impigliati in una parte del tuo corpo impedendo la normale apertura del tuo paracadute.\n\n**Cosa fare?**\n\n 1. Provare a trazionare il pilotino (potrebbe essere in una posizione inusuale)\n 2. Entro i 750 mt, applicare la normale **procedura di emergenza**, sganciando il paracadute principale ed aprendo quello di riserva."
  },
  {
    "id": "Emergenze full_final.md_015",
    "filename": "Emergenze full_final.md",
    "datetime": "2025-01-05 20:01:13",
    "title": "Emergenza a bassa velocità:",
    "text": "## Emergenza a bassa velocità: \n\n- **line-over**: Durante la fase di spiegamento della vela in apertura, una o più funi passano al di sopra dell’estradosso, strozzandola.\n- **falso nodo**: In apertura, durante la fase di spiegamento della vela, alcune funi potrebbero creare dei falsi nodi che in alcuni casi rendono impossibile allo slider di scendere e quindi ai cassoni di gonfiarsi bene.\n- **funi rotte**: durante il controllo della vela si evidenziano delle funi rotte\n- **comando sbloccato o rotto**: Se dopo l’apertura la vela comincia a girare ininterrottamente, è possibile che ci sia un comando sbloccato o rotto\n- **tessuto della vela danneggiato**: una parte del tessuto della vela è danneggiato\n- **Giri di avvitamento (Line twist)**: Può succedere che in fase di apertura, vela e corpo del paracadutista non si muovano in sincrono e di conseguenza si vengono a creare dei giri di avvitamento sul fascio funicolare."
  },
  {
    "id": "Emergenze full_final.md_016",
    "filename": "Emergenze full_final.md",
    "datetime": "2025-01-05 20:01:13",
    "title": "Line-Over / funi sopra la vela / funi sopra estradosso / funi incastrate nel tessuto della vela / reggiseno",
    "text": "## Line-Over / funi sopra la vela / funi sopra estradosso / funi incastrate nel tessuto della vela / reggiseno\n\n**Cos'è?**\nDurante questa emergenza a bassa velocità la fase di spiegamento della vela in apertura, una o più funi passano al di sopra dell’estradosso, strozzandola. In alcuni casi potrebbe essere possibile che queste funi tornino al loro posto trazionando energicamente i comandi fino alla posizione di massima frenata.\n\n**Cosa fare?**\n\n 1. Controllare la vela\n 2. Effettuare al massimo 2 tentativi energici di frenata\n 3. Entro i 750 mt, applicare la normale **procedura di emergenza**, sganciando il paracadute principale ed aprendo quello di riserva.\n\n## Falso nodo / Falsi nodi\n\n**Cos'è?**\nIn questa emergenza a bassa velocità in apertura, durante la fase di spiegamento della vela, alcune funi potrebbero creare dei falsi nodi che in alcuni casi rendono impossibile allo slider di scendere e quindi ai cassoni di gonfiarsi bene.\n\n**Cosa fare?**\n\n 1. Controllare la vela\n 2. Effettuare al massimo 2 tentativi energici di frenata\n 3. Entro i 750 mt, applicare la normale **procedura di emergenza**, sganciando il paracadute principale ed aprendo quello di riserva."
  },
  {
    "id": "Emergenze full_final.md_017",
    "filename": "Emergenze full_final.md",
    "datetime": "2025-01-05 20:01:13",
    "title": "Fune rotta / Funi rotte",
    "text": "## Fune rotta / Funi rotte\n\n**Cos'è?**\nSe durante il controllo della vela si evidenziano delle funi rotte, non è detto che sia necessario sganciarla. Deve essere prima effettuata la prova di manovrabilità, per capire se la vela è controllabile e quindi sicura per l’atterraggio. In caso lo fosse, deve essere utilizzata normalmente evitando però manovre brusche. E' un altro tipo di emergenza a bassa velocità \n\n**Cosa fare?**\n\n 1. Controllare la vela\n 2. Effettuare prova di manovrabilità\n 3. Se la prova fallisce, entro i 750 mt, applicare la normale **procedura di emergenza**, sganciando il paracadute principale ed aprendo quello di riserva."
  },
  {
    "id": "Emergenze full_final.md_018",
    "filename": "Emergenze full_final.md",
    "datetime": "2025-01-05 20:01:13",
    "title": "Comando Sbloccato o rotto",
    "text": "## Comando Sbloccato o rotto\n\n**Cos'è?**\nSe dopo l’apertura la vela comincia a girare ininterrottamente, è possibile che ci sia un comando sbloccato/sganciato o rotto.\nPer fermare questa rotazione, afferrare entrambi i comandi per sbloccare anche il secondo rimasto frenato.\n\nSe dopo averlo fatto, la rotazione si interrompe ma un comando rimane in mano, allora significa che uno dei due comandi era rotto e la vela dovrà essere manovrata trazionando verso il basso le bretelle posteriori al posto dei comandi, effettuando degli esercizi in quota sulla frenata. Bisogna comunque prepararsi a fare una buona capovolta.\nSi tratta di un'emergenza a bassa velocità \n\n**Cosa fare?**\n\n 1. Controllare la Vela\n 2. Afferrare entrambi i comandi ed effettuare un tentativo energico di frenata\n 3. Effettuare prova di manovrabilità\n 4. Se la prova fallisce, entro i 750 mt, applicare la normale procedura di emergenza, sganciando il paracadute principale ed aprendo quello di riserva."
  },
  {
    "id": "Emergenze full_final.md_019",
    "filename": "Emergenze full_final.md",
    "datetime": "2025-01-05 20:01:13",
    "title": "Tessuto della vela danneggiato",
    "text": "## Tessuto della vela danneggiato\n\n**Cos'è?**\nSe al controllo della vela una parte del tessuto dovesse risultare danneggiato, è necessario effettuare la prova di manovrabilità per determinare, sempre entro i 750 metri, se la vela è controllabile e quindi sicura per l’atterraggio. In questo caso, deve essere utilizzata normalmente evitando manovre brusche.\n\nIn caso la vela non fosse governabile, deve essere applicata la procedura di emergenza.\n\nPoichè la vela è aperta, si tratta di un'emergenza a bassa velocità.\n\n**Cosa fare?**\n\n 1. Controllare la vela\n 2. Effettuare prova di manovrabilità\n 3. Se la prova fallisce, entro i 750 mt, applicare la normale **procedura di emergenza**, sganciando il paracadute principale ed aprendo quello di riserva.\n\n### Giri di avvitamento (Line twist)\n\n**Cos'è?**\nPuò succedere che in fase di apertura, vela e corpo del paracadutista non si muovano in sincrono e di conseguenza si vengono a creare dei giri di avvitamento sul fascio funicolare.\n\n**Cosa fare?**\nDevono essere impugnate le bretelle, allargandole, e nello stesso tempo girare con il corpo in direzione opposta all’avvitamento.\n\nIn caso i giri non fossero rimossi entro i 750 metri, applicare la procedura di emergenza."
  },
  {
    "id": "Emergenze full_final.md_020",
    "filename": "Emergenze full_final.md",
    "datetime": "2025-01-05 20:01:13",
    "title": "Aperture inusuali",
    "text": "## Aperture inusuali\nLe casistiche di aperture inusuali che possono verificarsi sono:\n- Pilotino in Depressione: Può capitare che il pilotino, per via della depressione che si crea dietro la schiena, esiti per qualche secondo ritardando l’apertura della vela.\n- Slider alto: È frequente che durante la fase di apertura delle vele leggermente sovradimensionate (o con fascio rovinato) lo slider tardi a scendere completamente.\n- Cassoni laterali chiusi: È frequente che durante la fase di apertura delle vele leggermente sovradimensionate i cassoni laterali nella parte anteriore o posteriore rimangano sgonfi.\n- Pilotino davanti alle Bocche o Impigliato tra le Funi: Può capitare che durante la fase di apertura il pilotino si impigli nelle funi o si posizioni davanti al bordo d’attacco della vela pur non creandole particolari problemi.\n\n### Pilotino in Depressione\n\n**Cos'è?**\nPuò capitare che il pilotino, per via della depressione che si crea dietro la schiena, esiti per qualche secondo ritardando l’apertura della vela.\n\n**Cosa fare?**\nNormalmente girando la testa verso il fianco per controllare il pilotino, il leggero cambio di posizione potrebbe far prendere aria al pilotino facendolo uscire dalla depressione."
  },
  {
    "id": "Emergenze full_final.md_021",
    "filename": "Emergenze full_final.md",
    "datetime": "2025-01-05 20:01:13",
    "title": "Slider alto",
    "text": "### Slider alto\n\n**Cos'è?**\nÈ frequente che durante la fase di apertura delle vele leggermente sovradimensionate (o con fascio rovinato) lo slider tardi a scendere completamente.\n\nCiò potrebbe provocare una strozzatura delle funi ed impedire il completo dispiegamento della vela, che potrebbe rimanere con i cassoni laterali sgonfi.\n\n**Cosa fare?**\nÈ possibile far scendere lo slider fino alla sua posizione corretta trazionando energicamente i comandi fino alla posizione di massima frenata almeno un paio di volte.\n\n### Cassoni laterali chiusi\n\n**Cos'è?**\nÈ frequente che durante la fase di apertura delle vele leggermente sovradimensionate i cassoni laterali nella parte anteriore o posteriore rimangano sgonfi.\n\n**Cosa fare?**\nÈ possibile farli gonfiare trazionando energicamente i comandi fino alla posizione di massima frenata almeno un paio di volte."
  },
  {
    "id": "Emergenze full_final.md_022",
    "filename": "Emergenze full_final.md",
    "datetime": "2025-01-05 20:01:13",
    "title": "Pilotino davanti alle Bocche o Impigliato tra le Funi",
    "text": "### Pilotino davanti alle Bocche o Impigliato tra le Funi\n\n**Cos'è?**\nPuò capitare che durante la fase di apertura il pilotino si impigli nelle funi o si posizioni davanti al bordo d’attacco della vela pur non creandole particolari problemi.\n\n**Cosa fare?**\nÈ possibile provare a liberarlo trazionando energicamente i comandi fino alla posizione di massima frenata, ma se rimane impigliato deve essere eseguita la prova di manovrabilità per determinare, sempre entro i 750 metri, se la vela è controllabile e quindi sicura per l’atterraggio.\nIn questo caso deve essere utilizzata normalmente evitando manovre brusche.\n\nIn caso la vela non fosse governabile, deve essere applicata la procedura di emergenza."
  },
  {
    "id": "Emergenze full_final.md_023",
    "filename": "Emergenze full_final.md",
    "datetime": "2025-01-05 20:01:13",
    "title": "Due Vele aperte",
    "text": "## Due Vele aperte\n\n**Cause**\n\nLe tre cause principali che potrebbero portare ad avere due vele aperte contemporaneamente sono:\n\n- apertura a quota troppo bassa\n- mancato controllo dell’equipaggiamento\n- errore nella procedura di emergenza\n\nPer prevenire radicalmente l’effettuarsi di questa situazione, è importane rispettare le quote di sicurezza, effettuare sull’equipaggiamento i controlli previsti prima del lancio ed eseguire periodicamente un ripasso delle procedure di emergenza.\n\nLe possibili configurazioni che si possono verificare con due vele aperte sono:\n\n- Seconda vela parziale al traino\n- biplano\n- downplane\n- side by side\n- principale e riserva intrecciati\n\n**UNA VELA APERTA E IL PILOTINO DELL’ALTRA AL TRAINO**\nIn questo caso è importante mantenere la vela frenata al 50% ed eseguire il minor numero di manovre possibile per evitare che l’aumento di velocità permetta al pilotino al traino di estrarre la seconda velatura.\n\n**UNA VELA APERTA E LA POD DELL’ALTRA AL TRAINO**\nIn questo caso, i comandi devono essere lasciati stivati, e bisogna cercare di recuperare la pod chiusa e trattenerla tra le gambe, per poi proseguire fino all’atterraggio con la vela frenata al 50% ed eseguendo il minor numero di manovre possibile.\n\n**Biplano**\n\nSi definisce biplano quando le due vele aperte si posizionano una davanti all’altra in maniera stabile.\n\n**Cosa fare?**\nProcedere fino all’atterraggio sbloccando ed utilizzando solamente i comandi della vela anteriore ed eseguendo il minor numero di manovre possibile.\n\nFrenare in atterraggio potrebbe togliere stabilità a questa configurazione per questo è bene evitare di farlo, considerando comunque che avendo il doppio della superficie alare aperta sopra di sé, l’atterraggio sarà ugualmente morbido.\n\nÈ importante comunque prepararsi a fare una buona capovolta in atterraggio.\n\n**Downplane**\n\nSi definisce downplane quando le due vele aperte prendono direzioni opposte facendo aumentare radicalmente la velocità di discesa.\n\nNon essendo possibile atterrare in questa configurazione, bisogna subito disconnettere l’RSL, se c’è tempo, e sganciare la vela principale.\n\n**Side by side**\n\nLe due vele aperte si posizionano una di fianco all’altra.\n\nQuesta è una configurazione particolarmente delicata perciò necessita di molta accortezza nelle manovre.\nÈ importante lasciare assolutamente i comandi bloccati su entrambe le vele, e procedere a manovrare solo il minimo indispensabile per evitare ostacoli utilizzando le bretelle posteriori esterne.\n\nSolo se la quota lo permette ed in caso di assoluta certezza che le bretelle delle due vele siano completamente libere tra di loro, disconnettere l'RSL e sganciare.\n\n**Principale e Riserva Intrecciati**\n\nRientra tra le casistiche delle due vele aperte\n\nNell’aprirsi le due vele si sono impigliate l’una con l’altra.\n\nIn questo caso, bisogna cercare di recuperare quella meno gonfia per permettere all’altra di sostenere il peso il più possibile.\n\nSarà comunque necessaria una capovolta in atterraggio.\n\n"
  },
  {
    "id": "Emergenze full_final.md_024",
    "filename": "Emergenze full_final.md",
    "datetime": "2025-01-05 20:01:13",
    "title": "Collisioni a vela aperta",
    "text": "## Collisioni a vela aperta\n\n**Considerazioni sotto la vela**\n\nPer mantenere un livello di sicurezza controllato in caso di più vele nello stesso spazio aereo, sono da ricordare le seguenti indicazioni:\n\n- **Chi ha la precedenza?** La vela più in basso ha la precedenza; è importante mantenere questa separazione verticale\n- **Cosa fare in caso di rotta di collisione frontale con un'altra vela?** La regola per evitarsi è **VIRARE A DESTRA**, a meno che a destra non ci siano altre vele / ostacoli.\n- **Cosa fare prima di effettuare una virata?** Controllare sempre che la zona che si andrà ad occupare sia libera.\n- **Cosa fare in caso di apertura in una nube passeggera?** Mantenere la vela frenata a circa il 40% e rilasciare poi leggermente il comando sinistro in modo da innescare una rotazione piatta a destra.\n\n**In caso di collisione a vela aperta**\n\n**Cosa fare?**\nIn caso di intreccio con un altro paracadutista e alla sua vela, è necessario stabilire immediatamente un contatto verbale per  decidere il da farsi.\n  \n**NB**: se l'intenzione è quella di sganciare, lo dovrà fare per primo quello più in basso cercando di ottenere dopo lo sgancio una buona separazione verticale (disconnettere l’RSL prima di sganciare).\n\n**NB**: nell'eventualità di una collisione a vela aperta, cercare di non attraversare le funi dell'altra vela. Frenare al 100% e gambe e braccia spalancate al momento dell’impatto."
  },
  {
    "id": "Emergenze full_final.md_025",
    "filename": "Emergenze full_final.md",
    "datetime": "2025-01-05 20:01:13",
    "title": "Atterraggio",
    "text": "## Atterraggio\n\nNell’arco degli anni, l’equipaggiamento è stato man mano migliorato, aumentando la sicurezza e minimizzando i malfunzionamenti dovuti all’equipaggiamento stesso.\nAnalizzando gli incidenti avvenuti nell’ultimo decennio, quelli causati da malfunzionamenti sono prossimi allo zero, mentre quelli in atterraggio arrivano a coprire circa il 50% degli incidenti.\n\nSecondo i dati forniti da USPA per il 2021, il 50% degli incidenti dell’anno stesso sono riconducibili alla fase di atterraggio.\nLa fase di atterraggio ricopre quindi oggi il momento più ad alto rischio del nostro sport, ed è quindi bene sapere sempre come comportarsi per minimizzare il rischio.\n\n**Circuito Standard: Pianificazione dell'atterraggio**\n\nTra i 750 e i 300 metri è importante concentrarsi sulla pianificazione dell’atterraggio (senza perdere di vista il «traffico» delle altre vele).\n\nIn questa fase la manica a vento sarà già visibile e permetterà di scegliere in che direzione atterrare.\n\nConsiderando che normalmente si atterra controvento, è possibile preparare mentalmente il circuito di atterraggio che si andrà ad effettuare e individuare la zona di smaltimento quota ( o di attesa) in base all’intensità del vento in modo da poter iniziare il proprio circuito a 300mt.\n\n**Priorità in atterraggio**\n\n 1. Atterrare con la vela Livellata (vela parallela al terreno in fase di approccio)\n 2. Atterrare in zona libera da ostacoli\n 3. Possibilmente controvento"
  },
  {
    "id": "Emergenze full_final.md_026",
    "filename": "Emergenze full_final.md",
    "datetime": "2025-01-05 20:01:13",
    "title": "Circuito di atterraggio",
    "text": "### Circuito di atterraggio\n\nIl circuito di atterraggio è una procedura di approccio al terreno ed è identico a quello effettuato da un pilota di aereo.\nSi tratta di un percorso diviso in tre parti dette comunemente “sottovento”, “base” e “finale”.\nLo scopo di questo percorso è permettere di atterrare in modo corretto e con precisione in un punto prestabilito (oltre che garantire una propria prevedibilità per le altre vele nello spazio aereo).\n\nDate le prestazioni di avanzamento e discesa della vela, è altamente raccomandato l'utilizzo dell'altimetro in questa fase per determinare con esattezza i punti chiave del circuito.\n\n- **SOTTOVENTO**: è il tratto che dalla quota di 300 metri deve essere percorso a favore di vento fino alla virata di 90° in “base”.\n- **BASE**: è il tratto che dalla quota di 200 metri deve essere percorso con vento laterale fino alla virata di 90° nel tratto “finale”.\n- **FINALE**: è il tratto che dalla quota di 100 metri deve essere percorso controvento fino all'atterraggio.\n\n**NB**: sotto i 100 metri è importante evitare manovre brusche e virate maggiori di 90°\n\n**Traiettoria di Discesa della Vela**\n\nLa velocità di avanzamento di una vela dipende ovviamente dalla conformazione e dimensione della stessa oltre che dall’intensità del vento.\n\nA parità però di specifiche della vela, è importante tenere a mente che all’aumentare dell’intensità del vento varia in modo considerevole la traiettoria di discesa della vela stessa."
  },
  {
    "id": "Emergenze full_final.md_027",
    "filename": "Emergenze full_final.md",
    "datetime": "2025-01-05 20:01:13",
    "title": "Direzione di atterraggio",
    "text": "### Direzione di atterraggio\n\n**Cosa fare se il primo ad atterrare è atterrato a favore?** La cosa più pericolosa sono gli incroci in atterraggio. È quindi bene mantenere la stessa direzione del primo in atterraggio se si pianifica di atterrare in una zona ad alto traffico.\n\nAltrimenti è possibile atterrare controvento andando ad atterrare in una zona a bassissimo traffico"
  },
  {
    "id": "Emergenze full_final.md_028",
    "filename": "Emergenze full_final.md",
    "datetime": "2025-01-05 20:01:13",
    "title": "Procedure per atterraggi pericolosi",
    "text": "## Procedure per atterraggi pericolosi\n\nNon è sempre possibile atterrare in una zona priva di ostacoli oppure in condizioni di vento favorevoli o in generale può sempre capitare un atterraggio duro ad ogni paracadutista.\n\nÈ ovviamente consigliato lavorare d’anticipo per scegliere correttamente una zona d’atterraggio ottimale e impostare il circuito «da manuale», ma è comunque bene sapere come comportarsi in caso di atterraggi in condizioni sfavorevoli / di emergenza.\n\nSi possono verificare alcune casistiche di atterraggi pericolosi:\n- Alberi nella zona di atterraggio\n- Atterraggio in acqua\n- Linee elettriche\n- Altri ostacoli\n- Atterraggi fuori zona\n- Vento Forte\n- Turbolenze\n\n**come fare una capriola in atterraggio / PLF**\n\nLa pericolosità di un atterraggio e il rischio di riportare un trauma in concomitanza di un atterraggio duro possono essere ridotti impostando una capovolta.\n\nPer impostare una capriola corretta in atterraggio, gli step necessari sono i seguenti:\n\n- predisporsi con ginocchia e piedi uniti, gambe flesse e comandi impugnati\n- frenando alla giusta quota, le mani devono essere portate all'altezza del bacino stringendo le braccia lungo il corpo\n- quando i piedi toccano contemporaneamente il suolo, ruotare il busto porgendo il fianco della gamba al terreno, seguito dal gluteo\n- infine ruota sulla schiena sino alla spalla opposta.\n\nQuesta tecnica permette di dissipare la forza dell'atterraggio, distribuendola omogeneamente su tutto il corpo. È necessario essere tonici per eseguire questa manovra con successo, ma non rigidi.\n\nOltre alla capriola, ci sono accorgimenti aggiuntivi da adottare nelle diverse casistiche.\n\n**NB**: è importante evitare di arrestare la caduta portando il peso in avanti e puntando le mani contro il terreno.\n\n"
  },
  {
    "id": "Emergenze full_final.md_029",
    "filename": "Emergenze full_final.md",
    "datetime": "2025-01-05 20:01:13",
    "title": "Alberi nella zona di atterraggio",
    "text": "### Alberi nella zona di atterraggio\n\n**Cosa fare?**\nPossibilmente, è preferibile atterrare contro vento e deve essere effettuata la frenata subito prima dell’impatto con l’albero.\nLe gambe devono essere unite e raccolte per ammortizzare l’urto, mentre le braccia vanno a proteggere il viso e il collo.\n\n**COSA FARE se dopo l’impatto con un albero si rimane appesi con la vela e i piedi non toccano terra?**\nÈ importante non avere fretta di sganciare, in quanto la caduta ulteriore da un’altezza non definita potrebbe portare ad ulteriori traumi. Con calma, è possibile «liberarsi» in autonomia ricercando un appoggio per i piedi e, non appena recuperata una posizione agganciata in equilibrio, procedere a sganciare la propria vela.\n\nSe non è possibile trovare un appoggio stabile, o in generale in caso di traumi che impediscano il movimento, è necessario aspettare i soccorsi e non agire d’impulso.\n**NB**: in questo caso è necessario disconnettere l’RSL prima di procedere allo sgancio del paracadute principale"
  },
  {
    "id": "Emergenze full_final.md_030",
    "filename": "Emergenze full_final.md",
    "datetime": "2025-01-05 20:01:13",
    "title": "Atterraggio in acqua",
    "text": "### Atterraggio in acqua\n\n**Cosa fare?**\nPer un atterraggio in acqua, il primo accorgimento in fase di pianificazione delle ultime manovre deve essere di atterrare vicino a eventuali imbarcazioni, per favorire un recupero più veloce.\n\nOltre a questo, con sufficiente anticipo (entro i 500 mt) deve essere allargato il pettorale e disconnessa l’RSL.\n\nLa frenata deve essere normale, come per un atterraggio sul terreno e possibilmente il finale deve essere impostato controvento.\n\nI piedi devono essere uniti e le gambe flesse in preparazione all’atterraggio duro\n\nUna volta atterrato in acqua, è necessario procedere a sganciare la vela e liberarsi dell’imbrago, nuotando in direzione opposta alla vela.\n\nSe l’atterraggio è avvenuto lontano dalla riva, è consigliato rimanere vicini all’equipaggiamento, in quanto più facile da localizzare.\n\n**NB**: se la zona d’atterraggio è vicina a specchi d’acqua, è obbligatorio indossare il salvagente oltre alla propria attrezzatura da lancio."
  },
  {
    "id": "Emergenze full_final.md_031",
    "filename": "Emergenze full_final.md",
    "datetime": "2025-01-05 20:01:13",
    "title": "Linee elettriche",
    "text": "### Linee elettriche\n\nIn caso di atterraggio fuori zona, le linee elettriche sono uno dei pericoli di maggiore interesse, in quanto sono prettamente invisibili finché non a distanza già ravvicinata. Inoltre, rappresentano non solo un ostacolo «fisico» ma anche un pericolo per la corrente elettrica a contatto.\n\nUna volta individuate, possono essere evitate atterrando parallelamente ad esse, indipendentemente dalla direzione del vento.\n\nIn caso non sia possibile evitare una linea elettrica:\n**Cosa fare?**\n\n- Mantenere i piedi uniti e le gambe flesse\n- Cercare di attraversare i fili elettrici senza toccarli direttamente\n- Prepararsi ad un atterraggio duro (capovolta)\n- Se rimasti appesi, evitare di sganciare la vela principale e aspettare assistenza dal personale qualificato (vigili del fuoco o ENEL).\n\n**NB**: eventuali linee elettriche possono essere facilmente individuate dall'alto ed evitate seguendo la posizione dei tralicci di sostegno."
  },
  {
    "id": "Emergenze full_final.md_032",
    "filename": "Emergenze full_final.md",
    "datetime": "2025-01-05 20:01:13",
    "title": "Altri ostacoli",
    "text": "### Altri ostacoli\n\n**Cosa fare?**\nIn caso si fosse obbligati ad atterrare in presenza di ostacoli (ad es. costruzioni, veicoli, persone, tetti, …), questi possono essere evitati atterrando in qualunque direzione (anche a favore di vento) ma è importante atterrare sempre con la vela livellata.\n\nLa preparazione deve essere quella di un atterraggio duro e la frenata deve essere effettuata alla massima estensione.\n\nIn caso di ostacolo verticale, la frenata deve essere effettuata con piedi uniti e gambe flesse in avanti in modo da ammortizzare l’urto.\n\n**Cos'altro fare per un atterraggio su un tetto?**\nPer un atterraggio su un tetto, è suggerito sganciare la vela principale non appena possibile (dopo aver disconnesso l’RSL) in modo da evitare un eventuale trascinamento dal vento.\n\n### Atterraggi fuori zona\n\n**Cosa fare in caso non sia possibile atterrare in campo?**\nIn caso non sia possibile atterrare dove pianificato in origine, entro i 600 mt è importante delineare una zona di atterraggio alternativa, che sia sufficientemente grande e libera da ostacoli e deve essere effettuato il circuito di atterraggio standard.\n\nÈ decisamente meglio atterrare fuori zona in un campo «sicuro» piuttosto che sacrificare la quota e dover poi vertere su un atterraggio forzato in zone poco sicure o con virate basse.\n\n**NB**: atterrare «lontano e in sicurezza» è preferibile di «più vicino ma ad alto rischio»"
  },
  {
    "id": "Emergenze full_final.md_033",
    "filename": "Emergenze full_final.md",
    "datetime": "2025-01-05 20:01:13",
    "title": "Atterraggi con vento forte",
    "text": "### Atterraggi con vento forte\n\n**Cosa fare in caso di vento molto forte?**\nÈ possibile che con un vento molto forte la propria vela non abbia sufficiente avanzamento o che, addirittura, indietreggi. In questo caso, è importante pianificare con attenzione il punto di atterraggio, rimanendo controvento e guardando dietro di sé (con l’obiettivo di non farsi portare verso ostacoli).\n\nUna volta effettuato l’atterraggio, la vela potrebbe rimanere gonfia. Rilasciando un comando e trazionando a fondo l’altro correndo verso la vela permette di sgonfiarla e non esserne trascinati.\n\nIn caso di trascinamento, è necessario disconnettere l’RSL e sganciare il paracadute principale."
  },
  {
    "id": "Emergenze full_final.md_034",
    "filename": "Emergenze full_final.md",
    "datetime": "2025-01-05 20:01:13",
    "title": "Atterraggi in caso di Turbolenze",
    "text": "### Atterraggi in caso di Turbolenze\n\nScorrendo sul terreno, l’aria può assumere dei moti turbolenti.\n\nNormalmente si generano turbolenze per effetto della diversa irradiazione solare sul terreno, per effetto della conformazione terrestre o per la presenza di ostacoli che modificano il moto dell’aria.\n\n**Dove non atterrare?**\nAtterrare nel lato sottovento di un ostacolo di dimensioni elevate può essere pericoloso, in quanto l’aria turbolenta può provocare sgonfiamenti della vela ad altezze critiche.\n\n**Vela frenata o massima velocità?**\nIn caso di attraversamento di una zona turbolenta, è importante lasciar correre la vela al massimo della velocità e utilizzare i comandi in modo leggero solo per mantenere la direzione.\n\n**NB**: le turbolenze generate da un ostacolo permangono per uno spazio esponenziale all’altezza dell’ostacolo"
  }
]