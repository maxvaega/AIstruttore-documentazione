[
  {
    "id": "Meteorologia_per_il_Paracadutismo.md_001",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Meteorologia e paracadutismo",
    "text": "# Meteorologia e paracadutismo\n\nLe condizioni Meteorologiche sono un fattore fondamentale nel Paracadutismo, in quanto hanno effetto su tutti i momenti del lancio, riguardando:\n\n1.  l’aereo, in tutte le fasi di decollo, volo e atterraggio;\n2.  il paracadutista, per tutte le fasi del lancio, ovvero caduta libera, lavoro a vela aperta e atterraggio.\n\nIn caso di condizioni meteorologiche gravi, saranno totalmente bloccati i decolli da parte del pilota dell’aeromobile oltre che dall’istruttore di giornata, ma è importante anche imparare a valutare personalmente le condizioni attuali  in modo da poter autonomamente decidere se procedere con i lanci durante la giornata o fermare la propria attività.\n\nBanalmente, per darci subito delle risposte alla domanda “le condizioni meteorologiche attuali mi permettono di saltare?”:\n\n- se ci sono precipitazioni in corso, per quanto leggere, possiamo sapere con certezza che le condizioni meteorologiche sono avverse\n\n- se non c’è una sufficiente visibilità del terreno dal punto di lancio, secondo la normativa non dovremmo saltare. In alcuni casi possiamo andare in deroga sulla visibilità del terreno, a patto che la copertura sia sufficientemente alta in modo da permetterci di navigare a vela aperta in sicurezza\n\n- se c’è un vento molto forte, oltre al controllo dei limiti sulla normativa (e per i paracadutisti con licenza non ci sono limiti), ci dobbiamo chiedere se siamo in grado di utilizzare la nostra vela con tale vento, ovvero se riusciamo a navigare in sicurezza e soprattutto gestirla in atterraggio.\n\nConcludendo, le condizioni meteorologiche sono di base favorevoli al lancio se:\n\n- non ci sono precipitazioni in corso\n\n- non ci sono precipitazioni probabili nell’immediato (cumulonembi vicino o sulla zona di lancio)\n\n- la copertura delle nuvole permette una buona visibilità della zona di lancio (dividendo la zona di lancio in ottavi, la visibilità deve essere pari o maggiore a 5/8)\n\n- la copertura delle nuvole è sufficientemente alta\n\n- l’intensità del vento è nei limiti di sicurezza di navigazione della vela\n\n"
  },
  {
    "id": "Meteorologia_per_il_Paracadutismo.md_002",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Considerazioni Generali di Meteorologia",
    "text": "## Considerazioni Generali di Meteorologia\n\n### Pressione\n\nLa **pressione atmosferica** ha un valore medio di 760 mm di Mercurio (mm/Hg), quando misurata sul livello del mare.\n\nLa pressione atmosferica è relativamente costante e il suo valore medio, presente sulla terra al livello del mare (circa 760 mmHg per ogni centimetro quadrato), viene fatto pari ad 1 ATM (atmosfera).\n\nAnche se non esistono (nè possono esistere) pressioni negative, l'abitudine di vivere immersi in 1 ATM ci ha influenzati e parliamo dunque di **sovrappressioni** per pressioni superiori a 1 ATM e di **depressioni** (o, impropriamente, di pressioni negative) per pressioni inferiori a 1 ATM.\n\n**Come misurare la pressione?**\n\nNel 1914 si introdusse il millibar (mb): i 760 mm Hg corrispondono a 1013 mb (per passare dalla prima alla seconda misura basta applicare un fattore di 4/3).\n\nPiù recentemente ha fatto la sua comparsa un'altra unità di misura, che ha valore internazionale: il Pascal (Pa). Viene in realtà usato l'ectopascal (hPa) pari a 100 Pascal (1 ectopascal corrisponde ad 1 millibar, e le conversioni sono dunque molto semplici).\n\n**_NB_**_:_ lo strumento che misura la pressione è il barometro, trattato tra gli strumenti di volo (l'altimetro è un barometro!)"
  },
  {
    "id": "Meteorologia_per_il_Paracadutismo.md_003",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Temperatura",
    "text": "### Temperatura\n\nLa **temperatura** esprime l'energia cinetica delle molecole di un corpo e si manifesta con le sensazioni di caldo e di freddo. Per misurarla, viene convenzionalmente utilizzata la scala Celsius, che misura la temperatura in gradi centigradi.\n\nIl calore può trasferirsi da una zona all'altra o da un corpo all'altro, secondo le seguenti modalità:\n\n- **Radiazione** o irraggiamento: si tratta del trasferimento di calore per mezzo di raggi ondulatori\n\n- **Conduzione**: è il trasferimento di calore per contatto diretto tra corpo caldo e corpo freddo\n\n- **Convezione**: è il trasferimento di calore per mezzo di correnti verticali (il trasporto di calore per convezione può essere effettuato solo da fluidi, siano essi liquidi o gassosi, ma non da solidi)\n\n- **Avvezione**: è concettualmente simile alla convezione, ma si verifica in orizzontale anzichè in verticale. Se nella convezione il trasporto del calore avviene perchè gli strati più caldi tendono a salire, l'avvezione necessita di una forza laterale che sposti le masse d'aria a diversa temperatura. Tale forza è il vento, che può quindi trasferire calore da una parte all'altra della superficie terrestre.\n\nLo strumento che misura la temperatura è il termometro, che sfrutta la proprietà che le sostanze hanno di dilatarsi con il calore e di contrarsi con il freddo."
  },
  {
    "id": "Meteorologia_per_il_Paracadutismo.md_004",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Legami tra Pressione e Temperatura",
    "text": "### Legami tra Pressione e Temperatura\n\nLo studio della fisica dei gas ha dimostrato che **Pressione** e **Temperatura** sono strettamente interdipendenti: comprimendo un gas questo si scalda, mentre alleggerendo la pressione (dilatandolo) si raffredda. Naturalmente vale anche il contrario: riscaldando un gas aumenta la sua pressione e raffreddandolo questa diminuisce.  \nQuesto semplice rapporto è fondamentale per la comprensione dei fenomeni termici."
  },
  {
    "id": "Meteorologia_per_il_Paracadutismo.md_005",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Umidità",
    "text": "### Umidità\n\nL'acqua esiste in tre stati:\n\n- solido (il ghiaccio)\n\n- liquido (l'acqua appunto)\n\n- gassoso (il vapore acqueo)\n\nL'aria che ci circonda contiene sempre, sia pur in misura maggiore o minore, del vapore acqueo; infatti, se il passaggio tra acqua e ghiaccio (congelamento) avviene soltanto a temperature molto prossime allo zero, il passaggio tra acqua e vapore acqueo (evaporazione) avviene a tutte le temperature.\n\nL'**umidità dell'aria** indica proprio la quantità di acqua, sotto forma di vapore acqueo, che è contenuta nell'aria in un dato momento.\n\n**_NB_**_:_ il vapore acqueo è un gas trasparente e, per tale motivo, invisibile. Le nubi, dunque, non sono fatte di vapore acqueo: erano vapore acqueo, ma sono diventate acqua o ghiaccio (sottoforma di minuscole goccioline sospese) e sono quindi diventate visibili.\n\nLa capacità dell'aria di \"contenere\" vapore acqueo non è però costante, ma varia con la temperatura (e con la pressione): l'aria calda riesce infatti a contenere più vapore acqueo di quella fredda. Proprio per il fatto che l'aria è in grado di contenere quantità anche molto diverse di vapore acqueo si utilizzano due parametri per misurare l'umidità:\n\n- **Umidità assoluta**: indica la quantità totale di acqua (espressa in grammi) contenuta in una specifica unità di aria (ad es. un metrocubo);\n\n- **Umidità relativa**: indica quanta acqua è contenuta in una massa d'aria, esprimendola come percentuale rispetto al massimo contenibile da quella stessa aria alla stessa temperatura.\n\n**Cos’è il Punto di Rugiada**\n\nData una massa d'aria contenente una certa quantità di vapore acqueo, è sempre possibile trovare una temperatura (per quanto bassa) alla quale una parte del vapore acqueo condensa.\n\nTale temperatura viene detta **temperatura del punto di rugiada** (o, più semplicemente, punto di rugiada) ed è caratteristica di una particolare massa d'aria (di cui siano note temperatura ed umidità relativa).\n\n"
  },
  {
    "id": "Meteorologia_per_il_Paracadutismo.md_006",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "La Terra ed i Gradienti",
    "text": "## La Terra ed i Gradienti\n\n### Meridiani e paralleli\n\nLa Terra è una sfera schiacciata ai poli, il cui asse è lievemente inclinato: questa inclinazione dà luogo all'alternarsi delle stagioni.  \nLa Terra viene convenzionalmente suddivisa da linee immaginarie tracciate sulla sua superficie: i meridiani ed i paralleli.\n\n- **Meridiani**: sono cerchi di uguale diametro passanti per i due poli. Hanno una stretta relazione con i fusi orari ed il meridiano di riferimento è quello passante per la stazione meteorologica di Greenwich. I meridiani determinano la longitudine.\n\n- **Paralleli**: sono cerchi paralleli tra loro, ma di differente diametro. Il parallelo fondamentale (0) corrisponde all'equatore terrestre. I paralleli determinano la latitudine.\n\nL'Italia risulta compresa tra il 7° (ovest di Torino) ed il 18° meridiano (a est di Lecce) e tra il 47° (Trentino Alto Adige) ed il 37° parallelo (Pantelleria)."
  },
  {
    "id": "Meteorologia_per_il_Paracadutismo.md_007",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Gradienti",
    "text": "### Gradienti\n\n**Gradiente** (letteralmente, \"avanzante\") significa \"che cambia in modo graduale\" e, anzi, indica con precisione di quanto (qualcosa) cambia in modo graduale.\n\nÈ dunque evidente che il termine gradiente non può essere utilizzato da solo, ma deve essere accompagnato da qualche altro termine che ci spieghi che cosa \"varia in modo graduale\".  \nSi potrà allora parlare di gradienti di vento, di temperatura, di pressione, di luce, di colore, di suono e _chi più ne ha più ne metta_. Nel mondo del volo, ce ne interessano alcuni in particolare: il gradiente termico, il gradiente pressorio (o barico) ed i gradienti adiabatici, nonché il gradiente di vento."
  },
  {
    "id": "Meteorologia_per_il_Paracadutismo.md_008",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Gradiente Termico",
    "text": "### Gradiente Termico\n\nLa terra riceve calore dal sole, i cui raggi attraversano l'atmosfera e riscaldano il suolo (lo riscaldano per irradiazione); il suolo, a sua volta, riscalda l'aria che vi poggia sopra (per conduzione); questa aria più calda sale e porta il suo calore agli strati più alti (che si scaldano quindi per convezione).  \nEcco perchè, nell'atmosfera terrestre, esiste un gradiente termico verticale: l'aria è più calda negli strati bassi ed è via via più fredda negli strati più alti. Anche se la diminuzione di temperatura varia da zona a zona e di giorno in giorno, si può affermare che, nelle zone temperate, la diminuzione media osservata è di 0,65° C ogni 100 metri.  \nQuesto (0,65°C/100m) è dunque il valore medio (e teorico) del **gradiente termico verticale**.\n\n**Inversione Termica**: una coltre di nubi può ritrasmettere verso il basso il calore che era in procinto di lasciare la terra. Questo significa che, in una notte limpida e serena, il calore sarà invece facilitato a lasciare il nostro pianeta. Può quindi accadere che l'aria, al suolo, sia addirittura più fredda dell'aria a 30-50 mt di quota. Questa condizione anomala è detta **inversione termica al suolo**.\n\nAnalogamente può accadere che si osservino inversioni termiche in quota: in questo caso il fenomeno è dovuto, in genere, alla presenza di una ampia zona di alta pressione che \"pesa\" sull'aria sottostante, generando un cuscinetto di sovrappressione (e quindi di maggior temperatura)."
  },
  {
    "id": "Meteorologia_per_il_Paracadutismo.md_009",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Gradiente Pressorio (barico)",
    "text": "### Gradiente Pressorio (barico)\n\nLa pressione sulla superficie della terra è data dalla colonna d'aria che ci sovrasta; poiché man mano che ci si allontana dalla superficie resta sempre meno aria che \"pesa\" su di noi, è logico attendersi che la pressione diminuisca con la quota.  \nIl gradiente barico verticale, vicino a terra, è pari a circa 10 millibar ogni 90 metri, ma tende a diminuire man mano che si sale.\n\nNB: per **atmosfera standard** si intende un’atmosfera delle zone temperate (45° parallelo) che, al livello del mare, ha una temperatura di 15°C ed una pressione di 1013.2 mb (o, per i più aggiornati, hPa).\n\nSalendo attraverso questa atmosfera teorica incontreremmo i valori di pressione e temperatura riportati qui di seguito, considerando Gradiente termico e gradiente barico (pressorio) medi nei primi 4.000 metri di altezza s.l.m. (sul livello del mare):\n\n- Quota 0 mt: pressione 1013 mb e 15 gradi di temperatura;\n\n- Quota 1000 mt: pressione 900 mb e 8,5 gradi di temperatura;\n\n- Quota 2000 mt: pressione 790 mb e 2 gradi di temperatura;\n\n- Quota 3000 mt: pressione 680 mb e -4,5 gradi di temperatura;\n\n- Quota 4000 mt: pressione 570 mb e -11 gradi di temperatura;\n\nIn atmosfera standard, la temperatura diminuisce mediamente di **6,5°C ogni 1000 metri di quota**. Questo gradiente termico verticale è una stima basata su condizioni atmosferiche ideali e può variare in base a fattori come umidità, pressione e condizioni meteorologiche locali.\n\nLa pressione atmosferica, invece, **non decresce in modo lineare** con l'aumento dell'altitudine. A livello del mare, la pressione è di circa **1013 hPa (hectopascal)**, ma diminuisce esponenzialmente con la quota. Questo significa che i primi mille metri di ascesa comportano una riduzione di pressione più marcata rispetto agli strati superiori dell'atmosfera. Tale comportamento è dovuto alla maggiore densità dell'aria nelle basse quote e alla diminuzione progressiva della massa d’aria sovrastante.\n\nQueste variazioni hanno un impatto significativo sulle prestazioni aerodinamiche, sulla respirazione umana e sulla percezione termica, aspetti fondamentali da considerare nelle operazioni di paracadutismo.\n\n"
  },
  {
    "id": "Meteorologia_per_il_Paracadutismo.md_010",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Le Ascendenze",
    "text": "## Le Ascendenze\n\nA livello di aerodinamica della vela, risulta chiaro che un veleggiatore può volare soltanto seguendo una traiettoria discendente, traendo, proprio dalla perdita di quota, la sua spinta.  \nD'altro canto esistono vele che permettono di guadagnare quota, e veleggiare, anche per ore, salendo e scendendo in continuazione senza mai atterrare.\n\nLe due nozioni non si contraddicono: il veleggiatore, infatti, non fa altro che planare, ma lo fa in una massa d'aria che sale di più di quanto lui scenda, l'effetto netto è che il veleggiatore guadagna quota rispetto al terreno.\n\nPer quanto ciò non sia possibile con vele da paracadutismo, è importante conoscere il tema delle ascendenze per guidare al meglio la propria vela.\n\nUna massa d'aria sale solo e soltanto per due ragioni:\n\n1.  quando, per diversi motivi, è più calda rispetto all'aria circostante; questo primo meccanismo, che comprende la salita delle bolle ed anche i fenomeni di brezza, è detto di **ascendenza termica** (dovuta cioè a differenze termiche);\n2.  quando non può proprio farne a meno perchè, spinta dal vento, deve superare degli ostacoli larghi ed alti: questo meccanismo è detto di **ascendenza dinamica**.\n\n### Le ascendenze Termiche e Brezze\n\n##"
  },
  {
    "id": "Meteorologia_per_il_Paracadutismo.md_011",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "STRATO LIMITE TERMICO",
    "text": "## STRATO LIMITE TERMICO\n\nQuando il suolo in una determinata zona è omogeneo, l'aria al di sopra di esso può scaldarsi anche notevolmente senza che si inneschi alcun moto verticale: si forma una specie di \"lago di aria calda\", immobile, che prende il nome di **strato limite termico.** In assenza di vento, se qualcosa turba il suo stato si distaccano soltanto alcune \"bolle\" isolate.  \nPer questo motivo, nelle giornate di grande calma (bonaccia), non si hanno movimenti convettivi interessanti nemmeno se il sole scalda molto intensamente\n\n#### PUNTO DI INNESCO\n\nImmaginiamo invece che un vento benefico spinga lo strato limite termico verso una asperità del terreno (ad esempio verso il bordo alberato della zona omogenea): l'aria dovrà sollevarsi per superare l'ostacolo ma, non appena sollevatasi di qualche metro, si troverà circondata da aria più fredda; soltanto a questo punto si innesca il movimento ascensionale vero e proprio.\n\nL’aria che sale trascina con sè tutta la restante aria calda, dando origine ad una vera e propria ascendenza termica.\n\n#### BREZZE – INTRO\n\nIl secondo tipo di ascendenza termica è generato dalle brezze, fenomeni regolari ed ampiamente prevedibili che si realizzano nelle valli ed in prossimità di grandi specchi d'acqua (laghi, mare).  \nCaratteristica comune di tutte le brezze è la ciclicità: esse, infatti, invertono la loro direzione 2 volte nell'arco delle 24 ore.\n\nEsistono le:\n\n- brezze di mare (o di lago)\n\n- brezze di valle e di monte\n\n##"
  },
  {
    "id": "Meteorologia_per_il_Paracadutismo.md_012",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "BREZZA DI VALLE E DI MONTE",
    "text": "## BREZZA DI VALLE E DI MONTE\n\nNel nostro emisfero i pendii montani esposti a sud ricevono sole in modo più diretto rispetto alla pianura (e ancora di più rispetto ai pendii esposti a nord). Questo dipende dal fatto che i raggi solari, inclinati da sud a nord, colpiscono tali pendii in modo perpendicolare o quasi. L'aria che è \"appoggiata\" sui pendii tenderà dunque a scaldarsi anch'essa (per conduzione) e, essendo più calda di quella ad essa circostante, risale il pendio. Nuova aria fredda discende allora in mezzo alla valle per rimpiazzare questa che è risalita, formando un sistema di circolazione che si mantiene fino a sera.\n\nDi sera invece accade il contrario; i pendii si raffreddano prima della vallata: le montagne dissipano calore per irraggiamento nell'aria circostante, più fredda.  \nIn queste condizioni l'aria in centro valle, più calda, tende a salire, richiamando aria più fredda giù dai pendii e la brezza inverte il proprio senso di marcia.\n\n##"
  },
  {
    "id": "Meteorologia_per_il_Paracadutismo.md_013",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "BREZZE DI MARE (O DI LAGO)",
    "text": "## BREZZE DI MARE (O DI LAGO)\n\nSul confine tra terra e mare si verifica qualcosa di simile a ciò che accade nelle valli.\n\nDi giorno la terra si scalda di più rispetto all'acqua e l'aria che è a contatto con il suolo diviene rapidamente più calda rispetto all'aria che giace sul mare.  \nSi innesca quindi un ampio movimento nel quale l'aria sulla terra sale, richiamando aria dal mare.\n\nDi sera accade il contrario: l'acqua, che durante il giorno ha accumulato il calore del sole anche in profondità, agisce da \"serbatoio\" ed è più calda della terra; sarà ora l'aria sovrastante il mare a salire, richiamando aria più fredda dalla terra.\n\n##"
  },
  {
    "id": "Meteorologia_per_il_Paracadutismo.md_014",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "LE ASCENDENZE DINAMICHE",
    "text": "## LE ASCENDENZE DINAMICHE\n\nIl secondo importante movimento ascendente delle masse d'aria è quello che si forma, a prescindere dalla temperatura, quando un vento sufficientemente sostenuto (25-30 Km/h) investe un pendio.\n\nEsso si comporta, in questo caso, in modo molto simile a ciò che farebbe l'acqua di un fiume spinta contro un sasso: se l'ostacolo è sufficientemente stretto, lo aggira senza creare ascendenze di rilievo, ma se l'ostacolo è sufficientemente largo essa è costretta a risalirlo fino a cadere dall'altra parte.\n\nOgni volta che un ostacolo è investita dal vento, sarà quindi possibile distinguere:\n\n- la **zona sopravvento**, caratterizzata da ascendenze larghe e regolari nelle quali, se il vento non eccede le possibilità del nostro mezzo, sarà possibile veleggiare;\n\n- la **zona sottovento**, sempre interessata da fenomeni molto turbolenti di ricaduta, che è consigliato evitare.\n\nSi noti che un profilo montano perfettamente aerodinamico (a forma di ala) non dà luogo a turbolenze.\n\n_Se l’ostacolo non ha un profilo \"alare\", in presenza di vento si formano rotori, sia a valle che a monte della zona di ascendenza._\n\nLa banda di ascendenza e la linea di maggiore ascendenza sono differenti a seconda che si tratti di un pendio o di un dirupo:\n\n- nel pendio, la zona di ascendenza si estende maggiormente verso il basso e la linea di maggior ascendenza si trova spostata verso valle;\n\n- nel dirupo invece, a parità di vento, la zona di ascendenza ha maggiore estensione verticale e la linea di massima ascendenza è quasi sulla verticale della cresta.\n\nInoltre il dirupo dà origine a turbolenze più grosse e più potenti del pendio.\n\nNB: come regola generale, gli spigoli \"vivi\" danno luogo a rotori maggiori rispetto ai bordi arrotondati\n\n"
  },
  {
    "id": "Meteorologia_per_il_Paracadutismo.md_015",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "ROTORI",
    "text": "#### ROTORI\n\nCon il termine rotore si indica un movimento rotatorio e vorticoso dell'aria lungo un asse orizzontale. Nelle figure precedenti se ne possono individuare alcuni. I rotori si formano ogni volta che una massa d'aria incontra un oggetto, e se ne riconoscono due tipi:\n\n- i **rotori di sottovento**, più ampi e potenti, che si formano dietro all'ostacolo;\n\n- i **rotori di sopravvento**, più piccoli, che si formano davanti all'ostacolo.\n\nI rotori più _grossi_ in assoluto sono quelli che si generano sottovento a grandi montagne investite da vento forte; si dovrà ricordare che tali masse rotanti possono staccarsi dalla montagna e ritrovarsi in pianura anche a molti chilometri di distanza (fino a 50!).\n\nUn ultimo tipo di rotore che è utile conoscere ed evitare (nei limiti del possibile) è quello generato da **piccoli ostacoli** (case, alberi, hangar).\n\n## Cumuli ed Altre Nubi"
  },
  {
    "id": "Meteorologia_per_il_Paracadutismo.md_016",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Tipologie di Nubi",
    "text": "### Tipologie di Nubi\n\nLe nubi si differenziano tra di loro per la forma, lo spessore, l’altezza in cui si trovano e il colore. Alcune di esse possono portare delle precipitazioni, mentre altre no.\n\nProprio per queste differenze possiamo distinguerle, dare a loro nomi diverse e prevedere cosa porteranno nei nostri cieli e di conseguenza sulla superficie terrestre.\n\nIn meteorologia le nubi vengono classificate a seconda della loro altitudine e della loro estensione.\n\nLa prima grossa suddivisione è relativa allo sviluppo delle stesse:\n\nNubi a sviluppo verticale (da terra fino ad altitudini elevate) à I CUMULI\n\n- Nubi stratificate (con uno sviluppo prevalentemente orizzontale) à TUTTE LE LE ALTRE NUBI\n\nTutte le nubi stratificate, possono poi essere suddivise in 3 categorie:\n\n- le nubi alte,\n\n- le nubi medie,\n\n- le nubi basse.\n\n### Nubi a Sviluppo Verticale\n\nI Cumuli rappresentano la sommità delle ascendenze termiche che divengono visibili perché l'umidità in esse contenuta condensa da una determinata quota: la base del cumulo corrisponde alla temperatura del punto di rugiada per quella massa d'aria.\n\nSi possono raramente osservare ascendenze termiche di aria quasi secca che non daranno luogo a cumuli (le cosiddette termiche azzurre), ma non si possono avere cumuli senza ascendenze.\n\nI Cumuli sono di tre tipi ed è molto importante capire le differenze e riconoscerli:\n\n- Cumulus humilis\n\n- Cumulus congestus\n\n- Cumulus Nimbus\n\n##"
  },
  {
    "id": "Meteorologia_per_il_Paracadutismo.md_017",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "CUMULUS HUMILIS",
    "text": "## CUMULUS HUMILIS\n\nÈ il tipico batuffolo bianco nel cielo azzurro, detto anche cumulo di bel tempo, e rappresenta il sogno dei piloti o  veleggiatori in genere.\n\nIl cumulus humilis ha una estensione verticale modesta ed è pericoloso avventurarsi al suo interno soprattutto per le considerazioni sul volo cieco.\n\n#### CUMULUS CONGESTUS\n\nNelle giornate di instabilità (quando, cioè, la curva di stato mostra una rapida riduzione della temperatura con la quota) la termica che dà origine all'humilis può, dopo aver raggiunto il punto di rugiada, proseguire a lungo la salita prima di raggiungere aria di pari temperatura.  \nLa nube assume quindi una estensione verticale anche rilevante (1000 o più metri) e diviene scura alla base (la luce del sole non riesce più a filtrare); quest'ultima, tuttavia, rimane piatta e ben definita.\n\nIl cumulus congestus deve invece essere: oltre alle considerazioni fatte sul cumulus humilis (volo cieco), la benignità della nube non è del tutto garantita.\n\n##"
  },
  {
    "id": "Meteorologia_per_il_Paracadutismo.md_018",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "CUMULUS NIMBUS",
    "text": "## CUMULUS NIMBUS\n\nÈ uno dei maggiori pericoli per il volo libero (e per la circolazione aerea in generale), e rappresenta una possibile evoluzione del congestus.\n\nLa base può arrivare fino a qualche centinaio di metri da terra e la sommità può raggiungere i 9-10.000 metri. L'enorme massa d'aria ascendente incontra, a quella quota, una zona di inversione termica che la frena, generando una tipica forma piatta: il cumulus nimbus racchiude al suo interno pioggia, neve, grandine, fulmini e saette e le ascendenze che si generano al suo interno (così come le discendenze) arrivano ai 30 mt al secondo.\n\nDurante le fasi di sviluppo e di dissoluzione, inoltre, il nembo genera venti orizzontali anche molto violenti per il notevole richiamo di aria dalle zone circostanti.\n\n**Morale**: la semplice vista di un cumulo nembo deve indurre a sospendere i decolli e a richiamare a terra tutti i piloti in volo.\n\n### Nubi a Prevalente Sviluppo Orizzontale\n\nVengono classificate in base all'altezza alla quale si formano (basse, medie o alte o per ultimo le nubi lenticolari)\n\nCome tutte le nubi, anche queste sono formate di acqua (il vapore acqueo è invisibile), sia come tale (goccioline) che solidificata (aghi di ghiaccio).\n\nNon sempre i passaggi da un tipo di nube all'altro sono netti, esistendo numerosissime forme intermedie, dalle caratteristiche miste; tuttavia vale la pena di riportare alcune note salienti per ognuna di esse.\n\n##"
  },
  {
    "id": "Meteorologia_per_il_Paracadutismo.md_019",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "NUBI BASSE",
    "text": "## NUBI BASSE\n\n- **Stratocumuli**. Sono arrotondati, molto grossi, di apparenza morbida.\n\n- **Strati**. Piuttosto uniformi con la base opaca e grigia, conferiscono la cielo un aspetto caliginoso.\n\n- **Nembostrati**. Di aspetto scuro e pesante, provocano pioggia continuata o neve. Sono formati dal mescolamento di masse d'aria con caratteristiche differenti, oppure da altostrati che aumentano il loro spessore abbassando la base. Vista l'acqua sono sconsigliate per il volo.\n\n#### NUBI MEDIE\n\n- **Altocumuli**. Sono banchi formati da tante piccole nubi cumuliformi, in gruppi o file, a volte anche saldate tra loro; è il classico «cielo a pecorelle».\n\n- **Altostrati**. Simili agli strati, ma più spessi e più alti, sono accompagnati, a volte, da pioggia o neve. Il cielo biancastro ricorda una massa lattiginosa.\n\n#### NUBI ALTE\n\n- **Cirrostrati**. Formazioni molto alte e sottili, biancastre e semitrasparenti. Il sole è visibile (così come la luna) con un caratteristico alone.\n\n- **Cirrocumuli**. Sono formati da piccoli fiocchi o batuffoli bianchi disposti in file o gruppi; ricordano agli altocumuli, ma, ovviamente, sono più alti e sono sempre accompagnati da cirri e da cirrostrati.\n\n- **Cirri**. Sono strie biancastre, sottili, semitrasparenti, molto alte. La forma caratteristica è quella di una striscia terminante con un ricciolo. Sono formati da aghi di ghiaccio a causa della temperatura molto bassa alla quale si formano. Possono indicare l'arrivo di un fronte caldo (pioggia).\n\n##"
  },
  {
    "id": "Meteorologia_per_il_Paracadutismo.md_020",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "NUBI LENTICOLARI",
    "text": "## NUBI LENTICOLARI\n\nQueste \"lenticchie bianche\" che compaiono a notevole altezza (6.000-10.000 mt) nelle giornate di forte vento in quota, non rientrano nella classificazione \"canonica\" delle nubi; esse rappresentano la sommità di movimenti ondulatori dell'atmosfera.\n\nAd ogni modo, l'altezza di queste formazioni, le rendono non interessanti per il volo.\n\n## I Grandi Venti"
  },
  {
    "id": "Meteorologia_per_il_Paracadutismo.md_021",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Differenze di Pressione e Forze di Coriolis",
    "text": "### Differenze di Pressione e Forze di Coriolis\n\nIl sole riscalda la terra in modo **non uniforme**: poco ai poli e parecchio all'equatore; inoltre, terra e acqua rispondono in modo differente all'insolazione. L'aria che ricopre la superficie terrestre viene anch'essa riscaldata in modo diverso nelle diverse zone e (trattandosi di un gas) le differenze di temperatura divengono anche differenze di pressione.  \n**Il vento si genera per la tendenza dell'aria a trasferirsi da una zona di maggior pressione ad una di minor pressione.  \n**  \nTuttavia, dal momento che la terra è in perenne rotazione, i \"torrenti di aria\" sulla sua superficie vengono deviati in accordo con questa rotazione: per quanto possa sembrare strano, i venti subiscono una **deviazione verso destra nell'Emisfero Nord** (detto anche Boreale) e **verso sinistra nell'emisfero Sud** (detto anche Australe).\n\n_La circolazione generale delle masse d'aria risente del moto rotatorio terrestre: così i venti polari provengono anche da est, mentre quelli delle zone intermedie hanno una componente occidentale._  \n  \nFu **Coriolis** ad accorgersi delle deviazioni dell'aria dovute alla rotazione terrestre, e questo fenomeno ha preso il suo nome.  \n  \nLe **differenze di pressione e le forze di Coriolis**, agendo **insieme**, provocano ampi movimenti vorticosi.\n\nLe forze di Coriolis inducono, nelle masse d'aria, un movimento rotatorio simile a quello dell'esempio, e le masse d'aria, anzichè fluire direttamente dalle zona di alta pressione a quelle di bassa pressione, ci si arrotolano intorno, dando luogo ad enormi vortici: i cicloni e gli anticicloni.\n\n"
  },
  {
    "id": "Meteorologia_per_il_Paracadutismo.md_022",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Cicloni ed Anticicloni",
    "text": "### Cicloni ed Anticicloni\n\nSono detti **cicloni** i vortici di aria che ruotano intorno ad una zona di **bassa pressione** tentando di raggiungerne il centro; questo movimento è detto di **convergenza ciclonica** e, nel nostro emisfero, i cicloni girano in **senso antiorario**.  \n  \nAl contrario gli **anticicloni** sono gli enormi vortici di aria che ruotano intorno ad una zona di **alta pressione** tentando di allontanarsene; questo movimento è detto **divergenza anticiclonica** e, nel nostro emisfero, gli anticicloni girano in **senso orario**.\n\nOvviamente nell'Emisfero Australe le rotazioni sono invertite.\n\n_L'aria, ruotando, converge verso le zone di bassa pressione e si allontana da quelle di alta pressione._"
  },
  {
    "id": "Meteorologia_per_il_Paracadutismo.md_023",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Le Isobare",
    "text": "### Le Isobare\n\nOrmai tutta la Terra è disseminata di stazioni di rilevamento meteo, ed è quindi semplice individuare quotidianamente le zone nelle quali la pressione atmosferica è minima (indicate con B nelle cartine) e quelle dove è massima (indicate con A nelle cartine).  \nGli spazi tra queste zone sono caratterizzati da pressioni intermedie che, in alcuni punti risulteranno uguali fra loro: se uniamo questi punti (ad uguale pressione) tra di loro con segni tracciati su cartine geografiche otteniamo delle linee dette **isobare** (iso=uguale baros=pressione).  \nCartine di questo tipo (dette appunto **cartine bariche**) vengono pubblicate da alcuni quotidiani e danno parecchie informazioni soprattutto sulla **direzione ed intensità dei venti**.  \nAbbiamo infatti visto come l'aria tenda a trasferirsi da zone di alta a zone di bassa pressione con movimenti rotatori ben definiti: per conoscere la direzione dei venti prevalenti sarà sufficiente ricordare che essi scorrono **quasi paralleli alle isobare** e che hanno un'intensità grossomodo proporzionale alla differenza di pressione esistente; in pratica, se le isobare (generalmente tracciate ad intervalli di 4 mb) sono **molto fitte**, il vento sarà **forte**, se sono diradate il vento sarà debole."
  },
  {
    "id": "Meteorologia_per_il_Paracadutismo.md_024",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "I Fronti e L’Occlusione",
    "text": "### I Fronti e L’Occlusione\n\nCome concetto di base il **fronte** non è altro che **una linea di demarcazione tra due masse d'aria con** caratteristiche (temperatura, umidità) più o meno diverse. La circolazione atmosferica continuamente sposta tali masse d'aria, formatesi in regioni e territori con caratteristiche fisiche e morfologiche di vario tipo e che non si mescolano tra di loro, se non in maniera molto parziale proprio laddove si interfacciano (il fronte, appunto).\n\n##"
  },
  {
    "id": "Meteorologia_per_il_Paracadutismo.md_025",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "FRONTE FREDDO",
    "text": "## FRONTE FREDDO\n\nSi definisce fronte freddo quando una massa d’aria fredda avanza a contatto con la superficie terrestre e si \"incunea\" in una zona occupata da masse d’aria più calde, alzandole vigorosamente. Il rapido sollevamento dell’aria calda genera nubi di tipo cumuliforme, in genere cumulonembi. Se l’atmosfera è instabile si formano nubi convettive imponenti e si possono avere temporali o linee burrascose. In condizioni di stabilità, invece, davanti e dietro al fronte si possono formare nubi di tipo stratus o cumuli non molto pronunciati.  \n  \nI fronti freddi tendono ad essere energici e possono viaggiare a velocità che possono toccare i 65 km/h, il loro passaggio può essere questione di ore. I fronti che si muovono più veloci portano in genere un tempo più violento che però si attenua subito dopo il suo passaggio. Prima del suo arrivo la pressione è in diminuzione, poi si manifesta un brusco aumento. La temperatura invece, prima dipende dalla massa d’aria calda presente, poi avviene una forte diminuzione. Inoltre, un fronte freddo porta aria più asciutta e visibilità ottima.\n\n##"
  },
  {
    "id": "Meteorologia_per_il_Paracadutismo.md_026",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "FRONTE CALDO",
    "text": "## FRONTE CALDO\n\nSi definisce fronte caldo quando una massa d’aria calda avanza e va ad invadere zone precedentemente occupate da masse d’aria fredda. Poiché i fronti caldi tendono a viaggiare più lentamente di quelli freddi (25 km/h circa) e hanno aria meno densa, tendono a spostarsi sopra l’aria più fresca in modo graduale. L’aria calda, nello scontro con quella fredda, tende a scorrere verso l’alto raffreddandosi e causando la formazione di nubi di tipo stratificato.  \n  \nNelle immediate vicinanze del fronte si hanno gli strati e i nembostrati, poi gli altostrati, i cirrostrati e, al di sopra della superficie frontale i cirri. I cirri sono i segni premonitori dell’arrivo di un fronte caldo. Questa vasta copertura di nubi, che talvolta si estende per circa 2500 km, è dovuta alla scarsa inclinazione del fronte caldo.  \n  \nCi possono essere due tipi di fronte caldo: quello che porta aria stabile e quello con aria instabile. Il primo caso è caratterizzato da lunghi periodi di pioggia continua e di solito condizioni calme, eccetto forse in prossimità della linea frontale. Nel secondo si possono avere delle piogge forti intervallate da una pioggerellina stabile e da temporali, inoltre si formeranno accanto alle nubi stratiformi anche quelle cumuliformi.  \n  \nPrima del fronte la temperatura aumenta in modo lento, dopo l’aumento è più intenso. La pressione diminuisce prima del suo arrivo, poi rimane quasi stazionaria. Dopo il passaggio di un fronte caldo la nuvolosità può diminuire fino all’apparizione di estese schiarite.\n\n"
  },
  {
    "id": "Meteorologia_per_il_Paracadutismo.md_027",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "FRONTE OCCLUSO",
    "text": "#### FRONTE OCCLUSO\n\nSi definisce fronte occluso quando un fronte freddo, che in genere segue un fronte caldo ma ha una velocità di spostamento superiore, riesce a raggiungerlo formando un fronte unico. La linea che segna l’incontro tra i due fronti prende il nome di occlusione e il nuovo tipo di fronte viene chiamato fronte occluso. Esso presenta tre masse d’aria diverse.  \n  \nSe l’aria che si trova davanti al fronte caldo è più fredda di quella che si trova dietro al fronte freddo, sarà quest’ultima più leggera e salirà sulla prima. Si genera un’**occlusione calda**, chiamata in questo modo perché il fronte al suolo è un fronte caldo.  \n  \nSe l’aria che si trova davanti al fronte caldo è meno fredda rispetto a quella che di trova dietro il fronte freddo, sarà quest’ultima più pesante e agirà come cuneo e solleverà la prima. Si genera un’**occlusione fredda**, chiamata così perché il fronte al suolo è di fatto un fronte freddo.\n\nOgnuno di questi fronti è accompagnato da uno complementare in quota, rispettivamente freddo o caldo.\n\n## Direzione ed Intensità dei Venti"
  },
  {
    "id": "Meteorologia_per_il_Paracadutismo.md_028",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Classificazione dei Venti: La Scala di Beaufort",
    "text": "### Classificazione dei Venti: La Scala di Beaufort\n\nLa Scala di Beaufort è un sistema di misurazione empirico utilizzato per descrivere la forza del vento in base agli effetti osservabili a terra. Questa scala si suddivide in 13 livelli, da 0 a 12, e classifica il vento in base alla sua velocità espressa in nodi, chilometri orari e metri al secondo, associandola agli effetti visibili nell'ambiente.\n\nQui di seguito una classificazione della scala di Beaufort:\n\n-   **0 - Calma**: Velocità 0 nodi (0 km/h, 0 m/s). Il fumo sale verticalmente.\n-   **1 - Bava di vento**: 1-3 nodi (1,6 km/h, 0,3-1,5 m/s). Il fumo si inclina, ma le bandiere restano ferme.\n-   **2 - Brezza leggera**: 4-6 nodi (7-11 km/h, 1,6-3,4 m/s). Le foglie stormiscono e le bandiere iniziano a muoversi.\n-   **3 - Brezza tesa**: 7-10 nodi (12-19 km/h, 3,4-5,4 m/s). Le foglie e i ramoscelli si muovono, le bandiere sventolano.\n-   **4 - Vento moderato**: 11-16 nodi (20-29 km/h, 5,5-7,9 m/s). La polvere viene sollevata e i ramoscelli oscillano.\n-   **5 - Vento teso**: 17-21 nodi (30-39 km/h, 8,0-10,7 m/s). I piccoli alberi iniziano a oscillare.\n-   **6 - Vento fresco**: 22-27 nodi (40-50 km/h, 10,8-13,8 m/s). I fili telegrafici iniziano a vibrare.\n-   **7 - Vento forte**: 28-33 nodi (51-62 km/h, 13,9-17,1 m/s). Gli alberi oscillano e camminare controvento diventa difficile.\n-   **8 - Burrasca moderata**: 34-40 nodi (63-75 km/h, 17,2-20,7 m/s). I rami degli alberi si spezzano, possibili disagi alla viabilità.\n-   **9 - Burrasca forte**: 41-47 nodi (76-87 km/h, 20,8-24,4 m/s). Danni leggeri agli edifici.\n-   **10 - Tempesta**: 48-55 nodi (88-102 km/h, 24,5-28,4 m/s). Gli alberi vengono sradicati.\n-   **11 - Fortunale**: 56-63 nodi (103-117 km/h, 28,5-32,6 m/s). Danni diffusi e significativi.\n-   **12 - Uragano**: >63 nodi (>117 km/h, >32,7 m/s). Danni catastrofici.\n\nQuesta scala è ampiamente utilizzata nella navigazione, nell'aviazione e in ambiti sportivi come il paracadutismo per valutare le condizioni meteorologiche e garantire la sicurezza.\n\n"
  },
  {
    "id": "Meteorologia_per_il_Paracadutismo.md_029",
    "filename": "Meteorologia_per_il_Paracadutismo.md",
    "datetime": "2025-02-06 20:14:28",
    "title": "Direzione ed Intensità dei Venti",
    "text": "### Direzione ed Intensità dei Venti\n\nI venti sono generati dalle differenze di pressione e temperatura che si hanno nell'atmosfera a causa del differente irraggiamento solare. Esistono però venti più o meno \"grandi\" e, a volte, può nascere una certa confusione che richiede un paio di precisazioni.\n\nIn quota, effettivamente, il vento si genera in base alla disposizione delle isobare (e dei movimenti ciclonici) e viene detto vento geostrofico; più in basso, però, le forze di Coriolis devono combattere con l'attrito della terra ed il vento cambia leggermente direzione: quello che scorre realmente nei primi 3-4.000 metri di quota viene detto **vento meteo** o vento sinottico ed è quello segnalato dalle stazioni di rilevamento e dai notiziari meteorologici.\n\nPiù in basso ancora, vicino ai mari e tra le valli, si generano le **brezze** ed assumono importanza altri **fenomeni locali** come, ad esempio, il vento generato da un temporale.\n\n**NB**: Quando la manica a vento ci segnala una direzione diversa rispetto a quella del vento sinottico significa che, da qualche parte nell'aria, esiste una zona di cambiamento e che tale cambiamento può essere graduale (gradiente) o brusco (wind-shear).\n\nPer convenzione la direzione del vento coincide con la **direzione di provenienza** e, su questa base, i venti sinottici vengono classificati secondo la **rosa dei venti**, in figura.  \n  \nL'intensità del vento è invece stata classificata da Beaufort ed è importante conoscere bene almeno i primi livelli.\n\nIn Italia rivestono una notevole importanza i venti locali a questa categoria appartengono:\n\n- La **Bora**: vento freddo ed impetuoso che proviene da Nord-Est.\n\n- La **Tramontana**: vento freddo ed asciutto proveniente da Nord Nord-Ovest e che d'inverno può interessare l'intiera penisola.\n\n- Lo **Scirocco**: vento caldo ed umido, spesso carico di sabbia, che giunge da Sud-Est.\n\n- Il **Libeccio**: vento tiepido che spira da Sud-Ovest.\n\n- Il **Föhn**: vento secco e caldo che, nei mesi invernali, discende dalle alpi ed interessa la pianura padana.\n"
  }
]